Oie ayns baatey-eeastee
Ta mee nish goll dy insh diu mychione oie ren mee ceau er yn cheayn ayns baatey-eeastee, as va ooilley ny deiney ny lhie scooyrit agh mee hene fud ny hoie nagh voddagh ad gleashagh, as ren mee streeu dy ghoostey ad ymmodee keayrtyn agh va mee eginit dy lhiggey daue lhie.

V’eh ayns yn ouyr mysh yn traa veagh shin cliaghtey jannoo scaddan nyn dhie, as va’n scaddan er ve feer goan son shiaghtin ny jees mysh yn traa shen, myr veagh dy mennick. Hooar shin wheesh un oie as ren jannoo da fer jeh ny deiney, as tra va’n scaddan currit ersooyl ayns yn chaart, dooyrt yn mainshter dy row eh cairagh da dy coyrt boteil dy rum da’n çheshaght, er yn oyr dy row eh er gheddyn yn stock thie as dy beagh dy chooilley ghooinney eginit dy chur boteil myrgeddin tra yinnagh eh geddyn scaddan e hie.

Myr shen y chied oie va shin mooie ny lurg shen hooar shin wheesh dy scaddan as va shirveish ooilley yn çheshaght. Va’n baatey currit stiagh ayns yn phurt as tra va’n scaddan ersooyl er y çheer, as kuse dy yough iuit oc, ren shin shiaull as goll magh reesht. Tra va shin goll sheese lesh Kione Spaainey ren fer jeu geddyn yn boteil as cur eairk y pheesh daue.

Va mish yn aarleyder ayns ny laghyn shen, as va’n guilley dy gholl dy lhie dy chooilley fastyr tra veagh yn baatey faagail yn baie. Myr shen hie mish dy lhie as ren mee cadley son tammylt mie dy hraa, as tra ren mee doostey va mee geaishtagh dy chlashtyn ny deiney, agh cha row red erbee er ny chlashtyn. Eisht haink mee ass yn cabbane as cha row dooinney ry akin agh fer va ny lhie er y chullee-yerree, agh va’n chooid elley jeu ayns yn cabbane ny lhie myr kirp marroo. Ren mee fakin eisht cre va er haghyrt.

Tra ren ad geddyn scaddan nyn dhie yn un laa, ren ad cur lesh boteil y pheesh as ren ad giu ooilley yn rum er yn raad gys yn Cheyllys, as tra v’ad er gheddyn trooid yn Cheyllys cha row veg dy gheay er yn cheayn twoaie, agh ren yn tidey coyrt ad magh voish ny creggyn, as tra v’eh kiune ren ad ooilley lhie sheese as goll dy chadley.

Tra v’ad lane dy rum, ren paart jeu cur braagyn y cheilley ayns yn aile as lostey ad, as va fer ayn as cha row braag echey dy chur er e chassyn dy hooyl gys e chummal laa-ny-vairagh, agh v’ad ooilley ec shee tra haink mish ass yn cabbane. Va’n chooid elley jeh’n flod ersooyl magh ass shilley, as va’n tidey tayrn shin dy siyragh lesh yn Çhiggin Vooar1. Va mee fakin dy row yn baatey goll urree dy tappee, as cha row saase erbee aym dy eiyrt yn baatey raad erbee. Ren mee ec y jerrey geddyn yn baatey beg currit magh lesh lane dy hooilleil as va mee kiarail dy hauail my vioys hene ayns yn baatey beg, my yinnagh yn nane vooar goll er yn Çhiggin.

Va’n ghrian er gholl sheese traa shoh as va’n eayst er nirree ayns yn shiar agh v’eh cummal goll kiune. Va’n baatey beg ayn rish lhiattee yn vaatey mooar aarloo dy lheim aynjee, my veagh ee çheet ro faggys er yn Çhiggin, agh ren yn tidey cur kest jee ec corneil twoaie yn Çhiggin, as ren ee goll shaghey fegooish strugey yn chreg. Va mee ec reamys marrey reesht, as va’n aggle aym harrish son tammylt beg.

Hie mee sheese ayns yn cabbane, as va ooilley ny deiney ny lhie myr kirp, agh va fer ny lhie er baare yn cabbane as ny cassyn echey er-gerrey da’n aile, as v’eh jeeaghyn dou dy row eh gennaght yn çhiass son v’eh sprettal dy mennick. Ec jerrey haink fynneraght beg dy gheay as va mee stiurey ee lesh Purt le Moirrey gys va mee ec Kione Spaainey, agh ren yn gheay lheie ersooyl reesht.

Eisht ren yn tidey caghlaa, as va’n tidey cur lesh mee sheese lesh yn Çhiggin reesht. Va mee eisht feer faggys da’n thalloo, as ren yn tidey cur lesh mee sheese lesh Clettyn yn Vurroo2 as va mee smooinaght shickyr dy liooar dy beign er yn Clett as cha voddin geddyn dooinney erbee dooisht. Ren mee yn swing3 y yannoo shickyr gys yn anchor as lhig mee sheese ec çheu har4 jeh’n Clett. Ren ee cummal as cur lesh toshiaght yn vaatey gys yn tidey agh ren yn baatey tayrn ee ersooyl myr clea5, agh cha ren ee bwoalley yn chreg; eisht ren yn baatey goll seose çheu sthie jeh’n Çhiggin, as yn anchor sleaydey er yn ghrunt gys va mee mooie ayns yn cheayn twoaie.

Tra honnick mee dy row shin ass danjeyr, hie mee ayns yn cabbane reesht, as ren mee goaill ooilley ny cainleyn v’er boayrd as cur soilshey ayndoo ooilley as festal ad er dy chooilley voayl mygeayrt y cabbane. Haink fynneraght braew dy gheay, agh cha voddin shiaulley yn baatey er yn oyr dy row yn anchor roie; agh cha row mee ayns gaue, as ren mee ceau yn ayrn elley jeh’n oie fegooish aggle erbee.

Ec yn jerrey haink soilshey yn laa; v’eh moghrey Jesarn. Mysh shiaght er yn chlag ren paart jeu doostey, as ren ad doostey yn mainshter. Eisht haink ad ooilley seose as ren ad goaill seose yn anchor as jannoo son Purt le Moirrey, agh cha row dooinney gra fockle rish dooinney elley. Agh tra va ny kiartaghyn jeant, va fer fegooish braagyn dy chur er e chassyn. Va daa phiyr jeh ny braagyn echey losht agh ren fer elley eeasaght braagyn da dy gholl thie.

Ta mee er ve boirit keayrt ny ghaa er dy henney lesh deiney veagh goaill yn scooyr, agh cha row mee rieau ayns lheid yn stayd as va mee yn oie shen, as ta mee treishteil nagh jean y lheid çheet orrym arragh ayns my vea, son cha vel ny eeasteyryn giu nish myr v’ad cliaghtey. Ny-yeih ta paart jeu jannoo broutyn jeu hene ayns Crook foast tra nagh vel yn lught-thie oc hene fakin ad.

Ta mee er ve ec yn scaddan traaghyn feer sterrymagh as er jeet trooid gaue ny ghaa, agh ta ny traaghyn shen ooilley jarroodit aym, son dy beagh ny eeasteyryn freayll ayns cooinaght ny danjeyryn t’ad er heet trooid, cha jinnagh ad goll gys yn cheayn arragh.

Ta shin er ve ayns gaue ymmodee keayrtyn lesh kay, as she ayns ceau sniaghtee va’n traa s’dorrinagh ren mee rieau ceau er yn cheayn. Ny-yeih tra veagh shin geddyn stiagh ayns yn phurt veagh yn danjeyr dy leah er ny yarrood. Ta mee er ve ymmodee keayrtyn ayns gaue as smooinaghtyn dy beagh eh yn traa jerrinagh aym as aarloo dy chur seose son y vaase, agh ny-yeih ren yn Ooilley-niartal coadey shin as leeideil shin gys yn phurt ayns sauçhys.

Ny-yeih cha vel graih aym er yn cheayn nish. Ta mee er ve goll gys yn scaddan as gys ny balkyn as gys eeastagh brick ec Kinsale as Glendore, Castlehaven as Baltimore, Beerhaven as Crookhaven rish kiare bleeaney jeig as daeed, as er-lhiam dy vel eh traa dou dy gheddyn aash as dy cheau my henn laghyn ec shee ayns yn boayl share shynney lhiam jeh ooilley ny çheeraghyn ta mee er vakin lesh ooilley my hroailt. Ny-yeih shegin dooin streeu dy laboragh choud as ta shin ayns yn vea shoh, as cha vel fys aym cre cha leah as vee’m sumnit dy chur sheese yn laad dy ghoaill aash ayns yn thalloo ass va mee er ny ghoaill.