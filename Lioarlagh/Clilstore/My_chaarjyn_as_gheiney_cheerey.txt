My chaarjyn as gheiney cheerey
My chaarjyn as gheiney çheerey¹, cha row mee rieau er yerkal dy akin lheid yn çhaglym mooar as t’ayns shoh yn oie noght, er jeet dy cheilley dy chlashtyn arraneyn as co-loayrtys Gaelgagh, as myrgeddin Goo Yee er ny lhaih ayns çhengey ny mayrey Ellan Vannin. T’eh boggoil dy akin lheid y shilley. T’eh prowal dy vel ny Manninee booiagh clashtyn glare nyn shenn-ayraghyn: va’n traa, as cha vel eh foddey er dy henney, ta shen, çheu-sthie jeh three feed blein, tra va feer veg dy Vaarle loayrit ayns yn ellan shoh, çheu-mooie jeh ny baljyn-margee, as va’n Goo er ny phreaçheil ayns Gaelg ayns ny kialteenyn skeerey ghaa ny three dy Ghooneeyn ’sy vee.

Roish va ny scriptyryn er ny chaghlaa gys Gaelg, va ny saggyrtyn lhaih shirveish ny killagh veih’n Vaarle ayns Gaelg, myr v’ad jannoo yn çhirveish. Tra va ny scriptyryn hoshiaght çhyndaait gys Gaelg, va ayrn y pheesh currit da dagh saggyrt dy yannoo, as tra va’n obbyr oc jeant, v’ad printit ayns three ayrnyn. Va’n Shenn Chonaant ayns daa ayrn as yn Conaant Noa er hene, as tra haink yn ayrn s’jerree va printit gys Aspick Hildesley, ghow eh lheid yn boggey jeh, ga nagh row eh hene toiggal eh, dy dooyrt eh, “Hiarn, nish t’ou cur kied da dty harvaant paartail ayns shee cordail rish dty Ghoo, son ta my hooillyn er vakin dty haualtys.” (Luke 2nd chap., 29th verse). Va shoh Jesarn; daa laa lurg shen, v’eh bwoaillt lesh palsy myr shen nagh loayr eh arragh, as shiaghtin lurg shen, phaart eh.

T’eh red feer yindyssagh nagh vel yn Ghaelg gollrish yn Vaarle, son fer erbee ta toiggal as loayrt yn Ghaelg dy mie, t’eh toiggal dy chooilley ockle jeh. As eer ny scriptyryn t’ad ayns ymmodee boaylyn cur bun ny toiggal er y Vaarle. Cha vel feme ocsyn ta clashtyn eh er lioar fockleyr ny dictionary ve lioroo dy gheddyn meanal ymmodee jeh ny focklyn ta loayrit.

Er laa ny Kingeesh, va’n gioot dy hengaghyn currit da ny hostyllyn, chied phreaçhooryn e Ghoo, dy voddagh ad fockley magh ny naightyn mie dy haualtys dauesyn ooilley v’ec Jerusalem ec yn traa shen, son va sleih ec Jerusalem ec yn traa shen veih dy chooilley ayrn. Haink aggle yindyssagh orroo ooilley tra cheayll ad ny hostyllyn loayrt dy chooilley ghooinney ayns glare e ghooie hene. Harragh ad shoh thie gys yn çheer oc hene, as ginsh da nyn gheiney çheerey ny reddyn yindyssagh v’ad er chlashtyn, myr shen va ny naightyn mie dy haualtys er ny skeayley. (Jannoo ny Hostyllyn 2nd c. 1st v. &c., 1st Corinthianee 14th c., 1st-16th v.) Kyndagh rish ny ymmodee joarreeyn ta çheet dys Mannin cooinaghtyn jeh, nagh jig eh ooilley cooidjagh sheese.

V’eh cliaghtey ve grait ayns Mannin, tra va fer erbee goll gys Purt ny Balley ny Hinshey dy chummal, “T’eh cur seose yn seihll, as goll gys Purt ny Hinshey,” agh cha vel eh myr shen nish, son ta deiney Purt ny Hinshey soiaghey sampleyr roin veagh eh mie dooin geiyrt er, ta shen, dy reayll seose yn ghlare ain hene, glare nyn shenn ayraghyn. Ta ny Bretnee freayll seose yn ghlare oc hene, ayns aght yindyssagh, myr shen dy vel ad clashtyn yn Goo er ny phreaçheil dy chooilley Ghoonaght, ny feer vennick, as shegin daue geddyn aspickyn ta toiggal as loayrt ayns yn ghlare oc hene.

Cha vel monney ayns yn ellan shoh nagh vel toiggal Baarle, ga nagh vel ad taggloo eh feer vie, agh bare lhieu shoh clashtyn yn Goo er ny phreaçheil ayns Gaelg na ayns Baarle, son t’ad toiggal dy chooilley ockle jeh. Ta paart ’sy skeerey aym pene share lhieu mee dy haggloo roo as dy phrayal maroo ayns Gaelg na ayns Baarle. Bee eh mie my oddys mayd aa-vioghey yn çhenn ghlare. T’eh smooinit dy vel daa cheead glare ny ny smoo ’sy theihll, myr shen dy vel adsyn ta currit magh dy phreaçheil yn sushtal da ny hashoonee quaagh gynsagh glare yn sleih huc t’ad goll, as çhyndaa ny scriptyryn ayns yn ghlare shen, dy vod ad clashtyn as lhaih yn Goo ’sy ghlare oc hene. Va shirveish Ghaelgagh cliaghtey ve freilt ayns yn çhenn cheeill ’sy valley shoh, as veagh eh lane sleih dy chooilley cheayrt v’eh foshlit son yn çhirveish shoh. Ta mee clashtyn dy vel shirveish Ghaelgagh freilt foast ayns cabbal Wesley ’sy valley shoh.

Tra hie Saggyrt Brown gys skeerey Braddan, ga dy row eh er roie dy mie ayns eash, ec yn traa shen dynsee eh Gaelg, as ayns traa gerrid v’eh abyl lhaih as preaçheil ayns çhengey ny mayrey Ellan Vannin. As myr sodjey v’eh goll er, ny smoo dy haitnys v’eh goaill ayn, as ny smoo dy aalid v’eh fakin ayn. Ga dy row eh toiggal Hebrew, Greek, as Latin, va’n Ghaelg jeh ny smoo dy ymmyd dauesyn v’eh preaçheil daue son v’ad toiggal eh. Cha jean eh mie dou goaill seose veg smoo jeh traa yn meeiteil, son ta sheshaght vooar çheet geiyrt orrym dy lhaih as dy ghoaill arraneyn as dy yannoo kiaulleeaght.