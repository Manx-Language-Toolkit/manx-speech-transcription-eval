Screeuyn gys Karl Roeder 2

Creneash,
Yn nah laa jeh’n Vayrt 1899.

My charrey,

Ta mee er ghoaill orrym dy screeu hood ayns çhengey ny mayrey, jerkal dy vel shiu ayns slaynt vie myr ta shoh faagail mee hene lane vie ec yn imbagh shoh.
Ta mee booisal diu son ny skilleeyn ren shiu coyrt dou son ta ooilley feer ymmyrçhagh.
Ta mee eginit dy gholl gys Crook reesht, agh veagh eh lane s’taitnyssagh dou dy fuirraght ec y thie as dy ghoaill my aash.
Ny-yeih shegin dou laboragh son yn arran ta çherraghtyn choud as ta Jee sparail mee er yn ooir.
Cha vel traa ec Fer-lhee Clague dy chur cooney erbee dou.
Cha vel my vac-’sy-leigh geddyn veg share, agh t’eh son rouail mygeayrt ayns yn imbagh aalin shoh.
Ta’n earish fliugh ersooyl shaghey agh t’eh feayr dy mie foast. Ta mish ny s’agglagh roish yn feayraght na red erbee elley.
Va mee smooinaght rhym pene, my va shenn chooat mooar eu ta ersooyl ass yn fashyn, dy beagh eh aym veagh eh carrey mie ayns yn oie dy cheau er boayrd yn baatey.
Beemayd goll dy gheddyn aarloo ny baatyn ayns kione shiaghtin elley.
Va mee jerkal dy fuirraght ec y thie yn arragh shoh, myr ta mee er ve rish bleeantyn t’er gholl shaghey.
Agh cha vel ny traaghyn couyral foast.
Agh ta’n Goo dy ghra nagh vel fea erbee ny chour ny mee-chrauee.
Ta Hall Caine feer verçhagh ta’n sleih dy ghra.
As ta berçhys bannaght dasyn ta er chosney eh fegooish peccah.
As ta boghtynid mollaght.
Ny-yeih cre sheeagh berçhys da’n dooinney nagh lhig e chree da ymmyd y yannoo jeh, as cre baillish yn dooinney sondagh jeh argid?
Eshyn ta çhaglym liorish molley e chorp hene, t’eh çhaglym son feallagh elley, nee baarail e chooid dy rouanagh.
Eshyn ta olk rish hene, quoi rish vees eh mie?
Cha vel fer ayn ny smessey na eshyn ta mooaraghey da hene, as ta shoh cooilleeney er e olkys.
Myr shen nee dy chooilley ghooinney shassoo son echey hene.
Ta’n sleih jannoo lane kiartaghyn cour joarreeyn, troggal thieyn son aaght daue.
My vee’m spaarit dy gheddyn thie voish Crook reesht, bee lane caghlaa ayns Mannin.
Ta my inneen as ooilley yn lught-thie geearree dy ve cooinit hiu, as ta Mr Keig myrgeddyn.
T’eh ayns shoh dy mennick. Cha vel red erbee elley aym dy insh diu ec yn traa t’ayn.
Myr shoh ta mee coyrt jerrey er yn screeuyn as tannaghtyn foast dty charrey firrinagh,
Edward Farquhar.