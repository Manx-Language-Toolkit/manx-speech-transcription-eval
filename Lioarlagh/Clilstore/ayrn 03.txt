Yn Ooilley-niartal soie er stoyl reeoil,
Ard ’skyn dagh yrjid’s erskyn-towse gloyroil;

Ainleyn, Ard-ainleyn, as slane ooashley Niau,
Myr whilleen grian, nyn shassoo er dagh laue

Jeh’n Phooar Gloyroil; crownyn as slattyn reill
Hilg ad er laare, ayns cowrey jeh nyn gheill

As biallys; goaill-rish dy nee veih Jee
Va oc nyn mea, nyn maynrys, as dagh nhee.

As va Mac Yee ayns oghrish ’Ayr ny hoie,
Gys nish freilt follit veih ny flaunyssee;

Cherubyn sollys er dagh lhiattee va,
Gial myr y ghrian ain ard ec y vunlaa.

Gloyr, pooar, as reill va grainnit er e ghruaie,
As veih e hooillyn graih (myr stroo) ren roie,

Lesh va flaunys villish er ny lhieeney;
Dagh Ainle streeu quoi smoo yinnagh cooilleeney
Ayns graih sp’rydoil, as aigney mie dy-cheilley:

Shoh’n aght va flaunys myr un cheayn dy ghraih,
As jeh dagh eunys nagh vel, nagh jean traih.

Eisht hug y Croodagh niartal magh coraa,
Lesh ren Niau veih’n undin ooilley craa:

Un Vac ennoil (dooyrt Eshyn roo) ta aym,
Jiu er ny gheddyn, as eh shynney lhiam,

My yalloo hene, my chreenaght as my phooar,
My Ghoo smoo niartal’s corrym rhym ayns gloyr.

Mish Jee, as mee ta cur y leigh shoh diu
Mychione my Vac, ta shiu dy akin jiu;

Echey ta pooar (voym’s) harrish ooilley niau,
As dagh nhee ta livreit stiagh ayns e laue;

Niau as ny t’ayn ta echey fo e reill,
Da ta mee goardagh shiuish neesht dy chur geill.

Ayns niau, ny mish, cha vel unnane ny smoo,
As liorym pene, kiongoyrt riuish, ta mee loo:

Dy chooilley ghlioon uagh groym, ayns ammys da,
Vees tilgit magh ass m’enish son dy braa;

As veih my vaynrys, veih my ghrayse as foayr,
Veih ooilley’n chairys t’echey ayns my ghloyr.

Shoh loayr y Jee, as ooilley cheayll e ghoo;
Lesh skell e ghloyr va ’eddin follit voue.

Ny ainleyn, myr dy beagh ad booiagh lesh,
Chroym sheese nyn gione, as ghlioon ayns biallys;

Myr dy beagh ad booiagh, ta mee gra,
Son ayrn cha row, myr hee shiu ayns y traa.

Eisht hrog yn enish vooar ayns un choraa:
Gloyr, booise as moylley gys Mac Yee dy braa,

Eh ayns e ghloyr ta shin er akin jiu;
T’eh Jee dy braa, as v’eh Jee er-dy-rieau.

Eisht buird va coodit lesh gien flaunyssagh,
Ayns plaaseyn reeoil, troggit mirrilagh;

Raad ren ny Ainleyn ad hene y yannoo-magh,
Lesh bee ta freayll yn eeder bio dy bragh.

Claareenyn airh soit magh lesh diamonyn;
Jeh pearlyn sollys jeant ny cappanyn:

Mess billey’n vea craait neose dy palchey’r laare,
As manna millish chummit mysh dagh claare.

Cha mirrilagh va’n manna shen, ayns bree,
Dy row eh freggyrt foays as blass dagh bee;

Dagh cappan berchagh v’er ny chummal lane
Lesh ushtey’n vea veayn, geill veih ard-farrane;

As lheid as ta ’skyn earroo share na’n feeyn
S’berchee, ta cheet veih cheer dy vel fo’n ghrian:

Cha palchey shen va’n laue va deayrtey veih
Ren ooilley gee, ooilley nyn glaare y reih.

Cre cha roomoil’s ta cooyrtyn y Jee mooar,
Dy vow’n theay ooilley ayndoo room dy liooar.

Ny Ainleyn, myr shoh, cuirt gys boayrd nyn Ree,
Ayns aght sp’rydoil ren ooilley giu as gee,

Jeh lheid y yien shen as ta dooghyssagh
Da Ainleyn sollys, Spyrrydyn bio dy bragh.

Ny buird nish troggit, dirree’n cheshaght seose,
Dy crauee streen quoi s’creeoil yinnagh booise;

Lesh mooads kiaull, eisht, lhieen bingys ooilley’n aer,
Dy schleïoil cloit er greïnyn berchagh airh.

Yn fastyr er, son fastyr t’ec dagh laa
As moghrey neesht ayns shen, er graih caghlaa

Cha nee son feme; tra skeayl ny flaunyssee
Er feaï-ny-maynrys, trooid magh reeriaght Yee.

Garaghyn messoil, magh’ryn foddey rea,
Lheeantyn glass braa, ushtit veih geill y vea;

Lesh strooyn millish, dy bragh palchey roie,
Cur·aase as bea veayn da dy chooilley nhee.

Plaaseyn princeoil glis’tral myr-whilleen grian,
As eunys freggyrt gys dy chooilley vian;

Va’n tooill lesh fakin er ny yannoo magh,
Yn cleaysh lesh clashtyn bingys eunyssagh:

Ooylyn millish, as spiceyn ooasle gaase
Dagh boayl, as croan ny bangan cha row faase, Nhee cha row baggyrt ass-laynt, snieh, ny baase.

Yn fastyr anmagh lhieeney orroo’n oie,
Lheid yn oie as t’ayn, ashoon ny flaunysee

Ayns nyn gabbaneyn, huitt y slane ashoon
Gys fea sp’rydoil, myr veagh saveenagh kiune:

Ooill’ agh y cheshaght vooar, va ayns nyn draa,
Mysh stoyl ny ghloyr, bingys Alleluja.