Saggyrt Brown
The Late Rev. Robert Brown.
Parish of Braddan: Manx Epistle.

Huggeysyn ta cur magh yn Heral Manninagh.

Vainshtyr, ta mee er chlashtyn lesh lane trimshey jeh baase Saggyrt Brown, saggyrt yn skeerey shoh, son v’eh dooinney mie, dooinney va’n slane yeearree as yn bwooishal echey dy yannoo foays da’n sleih va currit fo’n kiarail echey myr shirveishagh, as cha nee ynrycan dauesyn, agh da dy chooilley unnane v’eh abyl jannoo mie da. S’coan my1 vees lheid yn saggyrt currit dooin ’syn ynnyd echey. Ta mee er chlashtyn dy row eh dooinney feer ynsit, dy row eh toiggal Hebrew, Greek, as Latin; agh er yn oyr nagh row shinyn Manninee voghtey toiggal ny glaraghyn joarree shoh—dy jarroo ta paart jin nagh vel toiggal Baarle feer vie, ny eer toiggal monney jeh—tra haink eh gys yn skeerey shoh hoshiaght, ren eh failley saggyrt Manninagh va toiggal Gaelg, dy phreaçheil dooin ’sy ghlare shen, ta shen dy ghra, çhengey ny mayrey Ellan Vannin. Honnick eh nagh row eh cairagh da dy ve ayns boayl raad nagh row ooilley yn sleih toiggal Baarle, fegooish yn sushtal ve er ny phreaçheil da’n dooinney Gaelgagh chiart cha mie as da’n dooinney Baarlagh. Myr shen ayns wheesh as nagh voddagh yn saggyrt Gaelgagh fuirraght foddey marish, ghow eh hene ayns laue dy ynsagh Gaelg, as ayns traa giare, lesh laboragh creoi oie as laa, v’eh abyl lhaih as preaçheil yn ghlare shen. Ga dy row eh hene Manninagh, cha naik eh rieau cre cha ymmyrçhagh as v’eh da saggyrt skeerey ’syn ellan shoh dy hoiggal Gaelg, derrey haink eh fud sleih Gaelgagh.

Ta ymmodee taggloo ’sy nabooys shoh, nish dy vel yn dooinney crauee shoh ersooyl dy ghoaill soylley jeh’n leagh echey ec laue yesh Yee ayns ny niaughyn, quoi yn saggyrt yiow yn skeerey shoh?2 Ta paart gra un red, as paart red elley; agh ta’n vunnys oc ooilley gra dy re joarree ennagh, ny fer ennagh nagh vel toiggal Gaelg, vees currit ayn, son dy vel ny fir-reiltee ain soiaghey beg jeh’n Ghaelg, as jeusyn ta taggloo as toiggal eh; myr shen dy vel ad bwooishal dy beagh yn Ghaelg as adsyn ta taggloo eh, currit ass Mannin ooilley cooidjagh, t’eh çheet wheesh ’sy raad oc. Son yn oyr shen t’ad smooinaghtyn, my ver ad saggyrtyn nagh vel toiggal Gaelg ayns ny skeeraghyn, dy bee yn sleih eginit dy haggloo Baarle. Agh veagh eh chiart cha mie daue cur saggyrt ayns dy chooilley skeerey nagh vel toiggal Baarle, as gra dy begin da dy chooilley unnane nagh vel toiggal Gaelg gynsagh eh. Nagh beagh shoh smooinit neu-resoonagh? Cha vel dooyt nagh beagh3;—agh nagh vel eh chiart cha neu-resoonagh er yn laue elley?

Ta’n Manninagh boght nagh vel toiggal monney Baarle, ga dy vel eh cha beg soit jeh, laboragh chiart cha creoi dy eeck jaghee da’n Aspick as saggyrt yn skeerey echey, as yn joarree nagh vel toiggal Gaelg. Nagh negin da, eisht, lurg da gobbragh creoi ooilley yn çhiaghtin, ve feer seaghnagh da tra t’eh goll gys yn cheeill er y Doonaght, nagh vod eh clashtyn yn sushtal er ny phreaçheil dy plain ’sy ghlare shen t’eh ny share toiggal. As, reesht, tra t’eh çheet dy lhie er lhiabbee dy hingys, nagh vod yn dooinney ta eeckit er e hon jeeaghyn da yn raad oddys eh çheet dy ve aarloo son yn chaghlaa echey.

Vel shiu smooinaghtyn dy beagh ny deiney mooarey ain booiagh lheid ve jeant roosyn, as ad ve cha beg soit jeh? Ta mee sheiltyn nagh beagh. Nagh lhisagh adsyn eisht jannoo rish feallagh, myr veagh adsyn bwooishal feallagh elley dy yannoo roosyn? Tra ta shinyn sleih çheerey meeiteil cooidjagh, ta ymmodee co-loayrtys ain ny cheayrtyn, as ga nagh vel shen monney soit jeh, ny-yeih ta shin fakin as taggloo jeh’n aght lhisagh ymmodee reddyn ve jeant nagh vel goll er jannoo.

Tra va saggyrt skeerey cliaghtey geddyn baase, ny currit gys skeerey elley, va’n saggyrt s’niessey da ayns eash currit ’syn ynnyd echey: agh nish ta saggyrtyn aegey, nagh vel eddyr son lhaih ny loayrt Gaelg, currit ayns ny skeeraghyn my haghrys daue ve mooinjerys da fer erbee jeh ny fir-reiltee ain, as eisht t’ad foast geddyn paart jeh ny saggyrtyn boghtey Manninagh ta toiggal Gaelg, as ta foddey shinney na ad hene, dy chooney lhieu. Myr shen t’adsyn ta son jannoo nyn gurrym sharvaantyn dauesyn nagh vel fondagh dy yannoo shen er e hon t’ad geddyn nyn meaghey. Heillagh shiu dy jinnagh yn Chiare-as-Feed jeeaghyn stiagh ayns ny reddyn shoh, as geddyn cairys da dy chooilley unnane, boght as berçhagh.

S’coan my va Kiare-as-Feed ny Garrane4 er lowal jeh ny reddyn shoh. Ta whilleen joarree nish ’sy Chiare-as-Feed, nagh vel monney ec ny Manninee ta fud oc dy ghra, myr shen dy vel ny joarreeyn geddyn ooilley yn raad oc hene, er yn oyr dy vel ad ny s’creenee (t’ad smooinaghtyn) na ny Manninee voghtey.

Vel shiu smooinaghtyn dy jean ny deiney mooarey ain ginsh veg jeh ny reddyn shoh da’n Aspick noa ain? Lhisagh ad ve inshit da. Agh t’eh rait “nagh vel ny Manninee creeney dys yn laa lurg yn vargey;” ta mee jerkal eisht, nagh bee eh myr shoh nish; agh dy jean sleih yn skeerey shoh er y çhooyl jannoo accan gys yn Kiannoort ain, dy hirrey er yn Ven-rein smoo graysoil ain, dy chur saggyrt er yn skeerey shoh oddys soilshaghey yn raad dy haualtys da’n Manninagh nagh vel toiggal Baarle, chiart cha mie as dasyn ta toiggal eh.

Veign feer vooisal diu son cur shoh ayns corneil ennagh jeh’n pabyr eu yn çhiaghtin shoh çheet, my ta shiu coontey feeu jeh; as myrgeddin dy jinnagh shiu hene, ny fer ennagh elley, çhyndaa eh gys Baarle son yn pabyr yn çhiaghtin er-giyn5. Foddee dy jean shiu clashtyn voym reesht ayns traa gerrid.

Ta mee tannaghtyn yn sharvaant biallagh eu,

Skeerey Vraddan, Manninagh Dooie.
yn jeihoo laa jeh mee s’jerree yn vlein,
un thousane hoght cheead as shey as daeed.