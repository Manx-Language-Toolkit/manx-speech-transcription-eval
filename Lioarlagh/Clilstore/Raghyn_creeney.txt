Ta ny raaghyn creeney shoh jeh pobble China, ta shin ec y traa shoh ayns caggey roo¹, jeeaghyn nagh vel ad sleih cha giare-cheeayllagh as ta shin cliaghtey jeeaghyn orroo ve.

Ta’n red ta shin feme, mennick freayll ayns nyn laue shen ny t’ain
Mannagh vel caslys jeh sterrym, fenee daa cheayrt jeed hene, caid arrys y chiunid shoh?
Ghoghe dooinney rish lane foays ve echey hene, roish yinnagh eh beaghey ny mast’ocsyn, ta lesh cooid y veggan jeh.
Cha vel fer ayns jeih thousaneyn feddyn baase voish pyshoon, as foast ta dy chooilley wan ayns aggle roish: ta ny thousaneyn feddyn baase voish laanid beaghey, neu-heeltys, as beggan lheill, as ny-yeih cha nhimmey peiagh ta ayns aggle roish ny huilk shen
Dy goghe oo ayns laue shiaulley harrish slyst ny marrey er bleddyr, cre cha imneagh as veagh oo dy endeil eh veih bred² snaidey! Freill arrey er dty chree as dty ymmyrkey lesh yn imnea cheddin.
Ta dyman³ lesh lheamys, jeh feeuid smoo na ta clagh chadjin ta dyn cron.
Ta raa creeney myrgeddin cadjin ny vud oc bentyn da ny saaseyn dy lheihys. Jir ad—dyn goaill ayns laue geebyrt ooilley ny drogh umouryn ass y chorp ec keayrt, er aggle dy bee ny umouryn mie er nyn vollaghey—er-nonney dy jean y martyr gannoonaghey. T’eh dy liooar my vees yn çhiaghtoo ny’n hoghtoo ayrn ass y jeih jeh’n nieunys vaasoil er ny chastey liorish medjin, ayns wheesh as dy jean dooghys jeh hene yn chooid elley ny vegganyn. Ta’n raa creeney shoh smoo feeu ayns reill reeriaghtyn as gurneil lughtyn-thie.