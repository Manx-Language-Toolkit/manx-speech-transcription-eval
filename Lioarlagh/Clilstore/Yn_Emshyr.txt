Yn Emshyr
S’aalin y traa ta er jeet orrin — s’mie son slaynt — as s’mie son soylley yn vea; as cre cha booisal as lhisagh sleih y ve er cur my ner yn ghrian sollys jannoo cha boggoil jeh dagh nhee heihlt lesh e ghoullyn gerjoil! Agh beggan ta’n wooise ta dy cadjin ennit as soilshit son ny toyrtyssyn bannee ta deiney dy ghoaill soylley jeu. Er dy chooilley heu yiow main y vunnys1 aarloo dy hrughanys as dy phlaiynt. Jir ad dy vel rour çhirmagh — dy vel y faiyr shymley — ny messyn ayns gaue ve cummit, son laccal y druight ta gientyn messoilys; dy vel ny cretooryn gaueagh goll neeal — as nagh vel caslys dy bee palçhey. She, shoh yn red ta marvaanee ny hooirey kinjagh shegin er — yn phalçhey.

Agh eshyn ghow shin ass brein nyn mayrey, as ta dy nyn gummal seose er dyn traa ruggyr shin, as dys nyn gione lheeah — as eer dys oor y vaaish ta dy nyn ymmyrkey; ny lomarcan echeysyn ta fys cre ta dys nyn voays. Dasyn er-y-fa shen lhisagh shin faagail dagh nhee — son eshyn yn ayr ain ooilley — shinyn e chloan, as echey share ta fys cre share dooin. As my t’eh ny cheayrtyn fakin eh mie dy reayll vondeishyn beggey voin, shegin dooin ny-yeih goaill rish dy vel ain nastee foddey erskyn nyn doilliu. Liorish e lhiettys jeh nyn mian t’eh gynsagh shin — liorish cur orrin gennaghtyn nagh vod main veg y yannoo jin hene — t’eh dy chur shin ayns cooinaghtyn dy re veihsyn ta dagh nhee; as myr shen t’eh geginagh shin dy yeeaghyn seose, as dy chur nyn marrant ynrycan er e feoiltys. My ghoys mayd ain hene y chooish ayns eer aght resoon, yiow main dy vel y seihll reillt, lurg ooilley, foddey share na oddagh shinyn reill eh, ga dy beagh ain nyn aigney. Son dy beagh eh ain, cre yinnagh shin?

Lhig da dagh eirinnagh reih emshyr er-lheh da hene. Lhig da fliaghey y chur lesh neose er e faiyr, as er e vagher foghanagh2. Ta fer jeeragh son thooilley — da fer elley, echey ta giareeyn3 as lheeantyn, ta çhiass ny greiney ny s’vondeishee. Ec yn un oor jeh’n laa ta ooilley shoh dy ve jeant. Cre’n sorçh dy heihll veagh ain? Ta’n traagh4 traa-vuinn, — son eck shoh ta çhiass ny greiney mie. Ta’n ghrian as y çhiass eisht freilt cour ny magheryn shen er-lheh; er son yn arroo as ny glassyreeyn elley, ta’n fliaghey mie. Cre’n aer veagh ain — cre ny goullyn-twoaie! Thooillaghyn ayns un ynnyd, tuittym veih’n vodjal dullyr — çhiass as sollyssid ayns ynnyd elley! Ec yn un oor, ’syn un laa, nyn shassoo er mullagh slieau, heeagh shin whilleen caghlaa bodjal, as whilleen shilley neu-chadjin as verragh nyn dappey voin.

Agh faag main y thalloo, as vermayd shilley er yn aarkey. Whilleen baatey, as ny shlee na ta ardjyn y chombaase, ta daa-yeig as feed ayns earroo. Ta dagh unnane oc shirrey goaill coorse er-lheh; as er-y-fa shen, ta feme caghlaaghyn geay dy heidey. Nagh beagh ad er y cheilley? Cre’n chragh veagh fud ny baatyn — cre’n scaalhean er ny lhongyn shiaulley dys whilleen ard er eaghtyr yn eaynagh vooar!