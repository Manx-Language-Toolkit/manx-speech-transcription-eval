PARGYS CAILLIT
MYCHIONE REERIAGHT NIAU
Yn Chiarn Jee skeayl magh reeriaght vooar da hene,
Liauyr fegooish kione, as fegooish cagliagh lhean;

Niau jir mayd r’ee; cheer dy vaynrys vooar,
Lane jeh dagh mie, jeh berchys, ooashley’s gloyr.

’Sy reeriaght shen ta’n eunys firrinagh,
Mieys ’skyn smooinaght, farraght son dy bragh;

Ayns shoh gyn laue ny saase, agh pooar e ghoo,
Ard-valley aalin niartal ren eh ’chroo;

Yn voalley ard ta jeant jeh claghyn deyr,
Ny straidyn rea ta paymadit lesh airh:

Daa ghorrys jeig t’er, as ad shoh leeideil
Gys whilleen straïd, ayns y chesh-vean meeiteil

Ec plaase reeoil y Jee mooar ard soilshean,
Cur sollys gennal’s gerjagh gys dagh ayrn.

Er grian, ny soilshey dooghyssagh erbee,
Cha vel ayn feme; te gyn scadoo, gyn oie:

Un laa gial rieau nagh bee dy bragh ec kione,
Gloyr Yee yn yillid as y soilshey t’ayn.

Jeh foays y valley berchagh shen dy loayrt
Faillee my ghlare, cha voddym coontey ’choyrt

Jeh’n vaynrys sloo; son reddyn spyrrydoil
Ta ard ’skyn schleï as tushtey feill as fuill.

Agh myr ta soylit gys y veg yn vooar,
Gys y seihll shoh soyl-yms reeriaght ny ghloyr;

Son cha vel nhee dy vaik mayd mie fo’n ghrian,
Agh scaa ny reddyn eunyssagh t’ayns shen.

Dy voddagh ree’ghyn ’s reiltee ard ny hooir
Ve jeh un chree (lesh mooads nyn gooid as pooar,

Nyn argid’s airh, nyn goyrle dowin as nyn geeayl),
Dy hroggal balley mooar son ooashley’n theihll,

Soit magh lesh berchys, as nyn ghiootyn share,
Cheet as ny Injyn foddey Heear ny Har,

Cha beagh eh agh myr Babel ommidjagh .
Gys y Jerusalem gial flyaunyssagh.

Shoh, shoh reeriaght as balley ard y Jee
Foast fegooish theay, as fegooish cummaltee
Dy viallys, ny dy ghoaill rish nyn Ree.

Nish myr hee shiu reeriaghtyn mooar y theihll
(Er graih aght mie, kiannortys, doaie as reill)

Dy creeney rheynnit, fo reiltee smoo as sloo
(As y sloo still ayns biallys da’n smoo);

Theay, Deiney-seyrey, Crightyn, Chiarnyn mooar,
Earlyn, Dukeyn, Reejeryn ard ayns pooar,

Princeyn reeoil, Counceillee, firrinagh;
Foast gys un Ree t’ad ooilley biallagh.

Myr shoh, jeh bree yn soilshey gial t’ayns gloyr,
Chiaddee Jee Spyrrydyn sollys fo ayns pooar;

Ainleyn, Ard-ainleyn niartal, Cherubim,
Mienyn graihoil, Chiarnys as Seraphin,

Reiltee shirveishagh fo nyn Booaraghyn