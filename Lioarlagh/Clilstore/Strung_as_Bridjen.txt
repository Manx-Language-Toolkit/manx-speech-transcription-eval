Strung as Bridjen
Ta mee er chlashtyn my ayr ginsh mychione ny shenn eirinnee ayns Creneash, dy row ad yn chied laa veagh ad goll magh lesh yn shesheragh dy hraaue, dy beagh ad cur lesh saagh dy vooyn gort as mestey eh fud keck kiark, eisht goaill crouw dy chonney as spreih eh er ny cabbil as y keeaght er yn oyr nagh jinnagh dooinney erbee lesh drogh hooill cur saynt daue. Ta mee er clashtyn ad ginsh mysh shenn Strung as Bridjen. Cha vel cooinaghtyn aym pene orroo agh va enney vie aym er inneen Bridjen va cummal ayns y çhenn thie. Ta paart jeh ny boallaghyn echey er-mayrn ayns Creneash foast. Etty Vridjen v’ad gra ree. V’ee troggit ayns Purt le Moirrey gys lurg baase Vridjen, as v’ee beisht dy ven as atçhim da sleih coair as feagh fastagh ayns Creneash, agh v’ee eirey yn croit ayns Creneash.

Veagh Bridjen as Strung jannoo shesheragh lesh cabbyl y pheesh, as va Strung dooinney mooar as niartal, agh va Bridjen dooinney beg. Va keayrt dy row as va ny cabbil currit magh dy hraaue yn chied laa as va Strung cur ny greienyn er ny cabbil. Haink Bridjen mygeayrt lesh yn meddyr dy check kiark as mooyn gort as crouw chonnee echey, as ghow eh toshiaght dy spreih eh er ny cabbil, agh ren paart jeh goll ayns sooillyn ny cabbil, as ghow ad toshiaght dy yonseragh as dy sprettal as va Strung lhieggit er yn thalloo. Ren eh girree seose as goaill greme er Bridjen as cur e vollaght er. Eisht ren eh ceau Bridjen harrish yn cleigh as ny lurg shen cha jinnagh eh surranse da keck kiark as mooyn gort dy ve spreiht er ny cabbil ny lurg shen choud as v’eh bio.

T’eh jeeaghyn dy row mooinjer yn drogh hooill feer palçhey roish nish, agh ayns ny laghyn ainyn cha vel yn sleih credjal ayndoo. T’eh feer licklee dy re shen yn oyr nagh vel ad jannoo assee da’n maase myr v’ad cliaghtey, as t’ad goaill dy chooilley nhee ta çheet er yn maase dy ve voish oyr ennagh elley. Ren shiaght booaghyn geddyn baase tra va my ayr bio as shin freayll booa, unnane geiyrt er unnane elley ayns traa gerrid dy mie. Veagh shin dy mennick fakin mwaagh mooar ayns yn vagher marish yn vooa, as tra veagh yn vooa lhie sheese veagh yn mwaagh çheet as lhie sheese maree, as ayns traa gerrid ny lurg shen veagh ee geddyn baase, agh ta wheesh dy shelgeyryn goll mygeayrt rish shiartanse dy vleeantyn: cha vel mwaagh dooghyssagh ny buitçh faagit oc er-mayrn. Cha ren mee fakin mwaagh rish ymmodee bleeantyn as t’eh jeeaghyn dou dy vel ny buitçhyn hene er choayl nyn schlei dy vuitçhal. T’ad ersooyl nish marish ny ferrishyn gys yn çheer oc hene.