Fin McCool as yn Foawr
Skeeal ta mee er chlashtyn mychione foawr va cummal ec Barrule as Fin McCool va cummal ec yn Cheyllys, as v’ad gra dy row Fin feer lajer.
Va’n foawr clashtyn jeh troshid Fin dy mennick.
Keayrt dy row haink foawr Varrule dy akin eh.
V’eh er chlashtyn lheid ny skeealyn dy row Fin cha niartal as v’eh geadaghey mysh.
Myr shen haink yn foawr dy akin eh un laa. As tra ren Fin fakin yn foawr çheet lesh yn thie, hooar eh stiagh as ren eh lhie ayns clean yn lhiannoo.
Va’n foawr kiarit dy ghoaill gleck er Fin dy yeeaghyn quoi va’n dooinney stroshey.

Haink yn foawr gys yn thie as ren eh fenaght jeh moir Fin row Mainshter McCool ec y thie.
Dooyrt ee nagh row, agh dy row ee jerkal rish dy heet ayns traa gerrid.

“Quoi eh shoh t’ayns yn chlean eisht?” dooyrt yn foawr.
“Shen yn mac shinney echey,” dooyrt ish.
Ren yn foawr bentyn rish yn lhieckan echey as dooyrt eh dy row faasaag feer creoi er son lhiannoo.
Eisht hie eh magh ayns yn vagher dy yeeaghyn mygeayrt-y-mysh as dy cheau yn traa gys yinnagh Fin çheet dy valley.
Eisht ren Fin girree ass yn chlean as goll magh er dorrys elley as geddyn marish yn ollagh roish haink yn foawr, tra honnick yn foawr dooinney marish yn maase, haink eh dy loayrt rish as dy feyshney¹ eh mychione troshid Fin McCool.
Ren yn foawr briaght jeh quoi v’eh hene; dooyrt eshyn dy row eh bochil Fin McCool as dy row eh jeeaghyn lurg yn maase.
Ren yn foawr briaght jeh cre va troshid Fin as cre va ny reddyn v’eh er yannoo.

Dooyrt eh rish dy row Fin çheet thie voish yn vargey keayrt dy row, as haink eh er cabbyl v’er duittym ayns jeeg rish lhiattee yn raad.
As va nuy ny jeih dy gheiney streeu dy gheddyn eh ass, as cha voddagh ad.
Tra haink Fin huc, dooyrt eh roo faagail yn cabbyl da hene, as ghow eh holt er yn famman echey as tayrn eh seose ass yn jeeg, tra nagh voddagh ooilley ny deiney geddyn eh ass yn jeeg.

Ren yn foawr eisht briaght jeh cre wheesh dy veaghey va McCool gee ec lhongey, as dooyrt eh dy row eh gee slane mart.
Eisht ghow yn foawr ayns laue dy chur lesh marish unnane jeh’n ollagh dy yeeaghyn voddagh eshyn gee baagh ec lhongey, as ghow eh holt er eairk colbagh v’ayns shen dy chur lesh ee.
Agh ghow Fin holt er yn eairk elley as ren ad streeu noi ry hoi gys ren ad raipey ny heairkyn jeh’n cholbagh.
Tra honnick yn foawr dy row bochilley McCool cha lajer, v’eh smooinaght dy row Fin hene dooinney feer niartal.

Eisht hie eh roish dy rouail fud ny magheryn gys veagh McCool er jeet dy valley.
Tra va’n foawr ersooyl ass shilley, hie Fin roish thie as ren eh caghlaa e choamrey, son yn oyr shoh nagh jinnagh yn foawr enney er dy row eh er vakin eh ro-laue.
Dooyrt Fin rish e voir dy yannoo daa verreen dy arran corkey as dy yannoo unnane braew meeley da hene, as dy chur yn ghryle ayns çhesh-vean berreen yn foawr.
Myr shen ren yn çhenn ven jannoo myr dooyrt eh ree.
Ren ee coyrt yn ghryle ayns berreen yn foawr as çhyrmagh ee roish yn aile gys v’ee creoi dy liooar.

Ayns traa gerrid ny lurg shen haink yn foawr reesht dy yeeaghyn row McCool er jeet dy valley.
As tra v’eh er vakin dy row McCool ec y thie v’eh feer taitnyssagh, as dooyrt eh rish McCool dy row eh feer vooiagh dy akin eh ec yn thie, son dy row eh er chlashtyn jeh’n troshid echey ymmodee keayrtyn tra v’eh ec e chummal ayns Barrule, as dy row eh er jeet dy ghoaill gleck er dy yeeaghyn quoi jeu va’n dooinney stroshey.

Dooyrt Fin rish dy heet stiagh fo’n chlea as dy hoie sheese dy ghoaill aash as dy gheddyn shibber marish, as dy jinnagh ad goaill gleck er y cheilley laa-ny-vairagh.
Eisht ren yn foawr soie sheese gys shibber marish Fin, as ghow ad toshiaght dy ee.
Agh cha voddagh yn foawr geddyn e eecklyn trooid yn verreen, as va Fin gee ee aashagh dy liooar.
Tra honnick yn foawr shen, va yindys mooar er, as v’eh goaill toshiaght dy choayl e chree mysh yn streeu oc laa-ny-vairagh.
Myr shen ren Fin goaill e hibber, agh cha ren yn foawr goaill veg son nagh voddagh eh gee yn verreen.
Va Fin cuirrey eh dy ee, agh dooyrt eh nagh row eh dy mie.

Myr shen ren eh fuirraght ayns thie Fin gys yn voghrey, as ren Fin brishey e hrostey, agh cha row yn foawr son gee yn verreen.
Agh v’eh ayns siyr dy ghoaill gleck er Fin son dy voddagh eh ny lurg shen goll thie gys Barrule dy gheddyn beaghey da hene.
Tra va McCool er vrishey e hrostey dooyrt yn foawr rish dy bare daue goll magh ayns yn vagher dy ghoaill gleck er y cheilley.
Dooyrt Fin dy beagh eshyn aarloo ayns traa gerrid, agh dy row yn ghrian soilshean feer niartal, as dy beagh eh feer ymmyrçhagh daue dy gholl as faarkey ad hene hoshiaght son nagh beagh ad cha çheh.
Dooyrt yn foawr dy beagh shen red feer vie as dy row eshyn arryltagh dy yannoo shen.
Eisht dooyrt Fin rish e voir dy chur cabbage dy chaashey ayns yn poagey as ooilley yn arran as eeym v’ayns yn thie as dy gheddyn eh aarloo cha tappee as oddagh ee.

“As cre’n raad ta McCool goll lesh ooilley shen?” dooyrt yn foawr.

“Son beaghey dooin tra veesmayd faarkey,” dooyrt Fin.

“Va mish smooinaght,” dooyrt yn foawr, “dy re ayns yn awin veagh shin goll dy faarkey.”

“Cha vel mish dy bragh faarkey ayns awin,” dooyrt Fin, “agh ayns yn mooir mooar as ta mee dy mennick snaue choud as yn Thalloo Vretnagh.”

Tra ren yn foawr clashtyn shen, ren ny cleayshyn tuittym er, as cha row fys echey c’red dy ghra ny dy yannoo, son va e happey voish, as ghow eh toshiaght dy yannoo lesh yn dorrys dy gheddyn ersooyl, son v’eh ayns aggle nagh voddagh eh snaue choud dy raad as McCool as dy beagh eh er ny naaraghey.
Myr shen hooar eh magh, as cha tappee as oddagh eh roie, ren eh lesh Barrule.
As tra haink McCool magh ass yn thie, va’n foawr ass e hilley, son v’eh ayns siyr as v’eh goaill kesmadyn liauyr.
Myr shen cha ren eh rieau çheet dy akin Fin reesht.

Ta’n skeeal shoh feer shenn, as t’eh feer licklee dy re ayns traa Jan-Ben-Jan va’n foawr as McCool ayns Mannin.
Shen va’n dooinney ta mee er glashtyn va reill yn seihll roish Adam.
Ta mee er chlashtyn shenn ven gra tra va mish ny lhiannoo red ennagh mychione Fin McCool, agh ta’n chooid smoo jeh jarroodit aym; v’eh red gollrish arrane.
Veagh ee gra eh da ny paitçhyn dy reayll ad ayns shee.

Fin McCool as ooilley e chrymsagh,
Dy jean ad mysh dty lhiabbee çhymsagh;
Ferrish ny glionney as yn buggane,
Dy der ad lesh oo ayns clean suggane.

V’eh jeeaghyn dou dy row ny ponniaryn agglagh roish Fin McCool, as cha vel mee er chlashtyn red erbee elley mygeayrt-y-mysh.
Ta Roeder er ve mennick feyshney mee mysh Fin McCool, agh cha ren mee rieau ginsh da mychione eh hene as yn foawr.
Hooar mee screeuyn voish jiu as t’eh laccal ennym caghlaaghyn dy reddyn nagh ren mee rieau clashtyn.

Screeut yn çhiaghtoo laa jeh’n nah vee dy ouyr ayns yn vlein hoght cheead yeig kiare feed as nuy jeig. 