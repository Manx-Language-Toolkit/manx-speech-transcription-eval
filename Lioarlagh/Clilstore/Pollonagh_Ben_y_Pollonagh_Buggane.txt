Pollonagh, Ben y Pollonagh, Buggane
Ta mee er chlashtyn ny shenn eeasteyryn genmys yn keayn ‘Juan Gorrym’ as yn pollonagh yn ‘guilley beg’, er yn oyr dy row eh mee-lowit dy ve enmyssit pollonagh er boayrd baatey. Veagh ny shenn eeasteyryn fakin eh dy mennick ayns yn traa t’er gholl shaghey, as veagh ad ceau braghtan dy arran corkey as eeym er huggey, kied echey v’eh gee eh ny dyn. Va dooinney ginsh dou dy ren eh fakin eh keayrt snaue eddyr Cashtal yn Staggey1 as yn thalloo as v’eh jeeaghyn gollrish dooinney. V’eh cur war2 lesh un laue ec keayrt.

Ta my ayr er ve ginsh dou dy ren eh fakin yn pollonagh keayrt mooie er Geaylin yn Challoo, agh cha ren eh fakin veg jeh agh yn kione.

As va shenn ghooinney elley ginsh dou dy ren eh hene as e ghaa huyr fakin ben y pollonagh ayns Cass Strooan ny hoie er creg, as va keeaghyn feer vooar urree. Dooyrt eh, cha leah as ren ee fakin adsyn ren ee lheim ayns yn cheayn, as cha ren ad fakin ee arragh. Agh ayns laghyn yn vea ain t’ad ersooyl gollrish ny ferrishyn. Cha vel unnane fakin ad ec traa erbee, as ta’n pollonagh neesht er immeeaght marish ooilley ny bugganeyn elley.

Va buggane goaill ayns towl t’ayns yn Chione Doo. Ta mee er chlashtyn my ayr mooar ginsh mysh. Veagh eh geamagh lesh coraa feer niartal. V’eh keayrt er-gerrey da’n towl geeastagh bollanyn, as v’ad greimmey feer tappee, agh ghow yn buggane toshiaght dy eamagh, as v’eh eginit dy roie er e hon. Cha vel yn towl jeeaghyn agh myr scoltey ayns yn eaynin, as ta mish er ve ayns yn towl daa cheayrt. Cha vel fys aym vel fer erbee elley er ve ayn, agh ta’n towl mooar çheu-sthie as laare dy chlaghyn baney ayn, as ta’n laare spreiht lesh red jiarg gollrish fuill. Va’n sleih cliaghtey gra dy re dunverys v’er ve jeant ayn, as dy jarroo t’eh gollrish dy beagh lane saagh dy fuill er duittym er ny claghyn baney t’ayns yn laare. Oie vie eu.