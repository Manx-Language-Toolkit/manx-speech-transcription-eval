Myr va nyn stoo myr shen t’ad farraghtyn

Er-son dy bragh; yn dooghys oc ta glenn
Veih’n vroïd vooar ta cur er sleih gaase shenn,

Annoon as ching, dou rinagh as baasoil.
Rere lheid’s bree’n dooghys ass v’ad er nyn ghoaill.

Agh ta ny ainleyn jeant jeh lheid y vree,
Niartal as glen, nagh vod ad cherraght chioee;

Baase as bea liauyr, ta cur dagh dooghys mow,
Cha benn roo shoh; cha vod y stoo oc lhoau.

Cha vel y voal cha chiu, ny’n chreg cha creoi,
Oddys ’ve coodagh ny scadoo nyn ’oï:

Jeeagh cre cha bieau, cha niartal as cha jeean,
Ta brishey trooid y ghless shliawin skell y ghrian;

Lesh yn aash cheddin oddys sp’rydyn roie
Trooid prash ny yiarn, ny red dy vel ny s’creoi.

Earroo ny spyrrydyn sollys shoh va mooar,
’Skyn earroo’n sleih va ny ta er yn ooir.

Sheel nyn Ayr Adam ooilley, dy beagh bio
Gys jiu, cha gormagh foast yn coontey shoh;

Cooid ayns gloyr sloo, cooid ayns gloyr smoo soilshean,
Agh yn Ainle sloo lesh gloyr y Jee mooar lane.

Myr ayns oie aalin ta shiu cur-my-ner
Ny cainleyn sollys lossey ayns yn aer;

Paart beg, paart moar, cur soilshey er dagh laue,
Rere towse y phooar ta Jee er n’eeasaght daue,

Foast ooilley sollys losses lheh-myr-lheh,
Chioee freayl nyn reill yn dooghys t’ad jeant jeh;

Myr shoh ny Ainleyn flaunyssagh va jeant,
As cha row oyr ec beg ny mooar dy phlaiynt.

Cha nyrrys Niau ve reeriaght eunyssagh,
As gys y seihll shoh soylit yindyssagh;

Yn ream lane dy vie, as mieys hene y Ree,
Yn slane theay graihagh ooilley jeh’n un chree.

Foast mie yn theay va dy ve firrinagh,
As foays mooar Yee dy vel eh mie dy bragh;

Gys gloyr Yee hene va’d ooilley er nyn oardagh,
As ass nyn booar cha row ad dy aase moyrnagh.

Cha row yn seihll fo niau foast er ny yannoo,
As seose ’syn aer meiht cha row’n ooir ny shassoo;

Agh raad ta’n ooir nish chemmit lesh y cheayn,
Raad ta rollageyn, eayst eaghlaa, as grian,

Va eaynagh ghowin gyn grunt, gyn ooir, gyn kione,
Gyn doaie, gyn cummey; dorraghey as feayn.

Cha row ayn har ny heear, ny twoaie ny jiass,
Chamoo v’ayn heese ny heose, ny hoal ny wass,

Imbagh ny traa; daaghyn doo ny bane
(Foast lesh ny rassyn oc shoh ooilley lane):

Aer, ooir, aile, ushtey, nyn giare kione-y-cheilley,
As un oie eajee, ghoo, reill harrish ooilley.

Agh Niau nish jeant, mârish ny cummaltee,
Rere pooar Ooill’-niartal as ard-chreenagh Yee,

Er laa dy row (son laghyn ta ayns Niau,
Dy howseyn braa beayn, nagh vod traa y cheau;

As ga te gyn oie foast ta ayn lheid y traa,
As ta shirveish dy scarrey laa veih laa).

Er lheid y laa shen, sheshaght caggee Niau
Freggyrt gys symney Reeoil h’er cur daue,

Ooilley dy heet kiongoyrt rish stoyl y ghloyr,
Dy clashtyn aigney’s leigh yn Croodagh mooar,

Haink fodd’ as gerrit veih dagh boayn jeh’n reill,
(Seraphim gial as Pooaryn ard leeideil

Ny Troophyn sollys): kiaull ving flaunyssagh
Lhieen yn aer vannee myr v’ad getlagh stiagh

’Sy valley mooar shen, trooid ny dor’syn ard;
Maynrys as boggey lhieeney ayns dagh straïd: