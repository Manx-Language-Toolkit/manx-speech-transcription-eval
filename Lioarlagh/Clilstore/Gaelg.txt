Gaelg
Ta mee clashtyn dy vel oo son çheet magh reesht, Robin, as t’eh cur boggey dou, boy. Shynney lhiam lhaih yn pabyr ayd, er yn oyr dy vel eh cur naightyn firrinagh, chammah’s dy vel eh jeh ymmyd ayns caghlaaghyn aght. T’eh cur ny fir-reill ayns cooinaght jeh nyn gurrym, as ny fir-oik jeh’n chiangley t’ad fo dy chooilleeney cairys. T’eh myrgeddin bentyn da foays dagh unnane1.

Hig oo er ash myr y ghrian lesh goull y voghree, ga dy vel oo son tammylt er ve fo dullyr. Nee yn soilshey brishey magh ny vegganyn veih’n vodjal dorraghey, as skeaylee eh harrish sleityn as coanyn Vannin veg villish nyn gree.

Mastey ymmodee screeudeyryn dy ainjys, smooinee mee dy derrin’s hood screeuyn ayns Gaelg. Strou hene dy lhisagh Manninee soiagh jeh nyn ghlare ghooie hene, as soilshagh shen nyn soiaghey liorish ny cheayrtyn jannoo ymmyd jeh ayns screeu chammah’s pleadeil. Ta’n pabyr ayd enmyssit shen ta cur lesh fysseree da’n ellan: lhisagh eisht cowrey ennagh ve ry akin liorish dty gheiney-cheerey, dy vel ayd aigney braaragh nyn guail, as cur brah er yn aigney shen liorish y scansh t’ou dy yannoo jeh dagh nhee bentyn daue.

Ta paart jeu, ta fys aym er, ta coontey foddey smoo jeh Baarle, er yn oyr dy vel eh cur ny smoo dy hoilshey ayns ny nheeghyn ta bentyn da’n naight as da’n schlei. Agh foast cha nhimmey Manninagh nagh laik lesh çhengey ny mayrey. Ta ny Bretnee cur magh pabyryn ayns nyn ghlare ashoonagh. As s’mie veagh eh er ve da Mannin veg, nagh row rieau yn ghlare eck scughit dys corneil! T’ou toiggal mee, sheillym pene; as neem’s my phaart dy jean oo maghey shoh toiggal mee sthill ny share. Son ta lane orrym foast dy ghra—as clinnee oo voym’s reesht. ’Sy traa t’ayn, aigh mie dy row lhiat!