Croo Adam, yn Tuittym as e Hroggal

My chaarjyn deyr, dy vod ve eu
Fys cooie cre’n oyr t’ain jiu
Lesh gerjaghey ard gloyr y choyrt
Gys Jee, ren shin y chroo,
Myr share dy voddym’s, verrym reue
Ny staydyn maynrey glen,
V’ec Adam ayns Garey Pargys,
As kys myr chaill eh shen.
As haink eh dy ve treih as lhome,
Gyn cooney er cheu erbee,
Eh hene as e luight fo pooar y Jouyll
As baase, O, s’trimshagh v’eh.
Erreish da Jee yn seihll y chroo,
As dagh nhee myr va ayn,
Dyn fer ayn dy ghoaill soylley jeh,
Agh loayr [yn] Fer-croo ny goan:
“Lhig dooin,” dooyrt eh, “dooinney y chroo,
Ayns nyn go-chaslys hene.
Lhig da ve Chiarn harrish dagh feill;
Bee eh jeant jeh ooir as joan.”
Garey eisht ren Jee y yannoo,
She shiar jeh Eden ve.
Ayns shen hug eh yn dooinney stiagh
Dy reayll ayns cummey eh.
Raad va dagh billey dy vess mie,
’Sy vean myrgeddin va,
Billey yn tushtey mie as sie,
As mârish billey’n vea.
“Jeh dagh billey ta kied ayd’s goaill,”
She shoh va sarey Yee,
“Agh billey’n tushtey mie as sie
Ny blasht er oyr erbee.
“Son yn laa nee oo blashtyn er
Ayns shickyrys yiow baase.
Bee oo tilgit magh ass foayr dty Yee
Dyn jerkal arragh grayse.”
Ny lomarcan va Adam foast,
As laccal cooney v’eh,
Agh cadley trome hug Jee ny raad
Er saase nagh dod eh chea.
Veih e lhiattee ghow eh asney,
As dooney seose yn eill,
As ren eh ben da’n dooinney jeh,
As hug eh ee ny whail.
“Ben oo,” dooyrt Adam, “shoh dty ennym,
As moir da cloan y theihll,
Son jeh y chraue aym’s ta dty stoo,
Myrgeddin jeh my eill.”
Nish rooisht as dyn coamrey erbee,
Va’n dooinney as y ven,
Son trooid-magh ôney v’ad ny neesht
Dyn nearey erbee jeh shen.
Eisht fud dagh cretoor ren eh ’chroo,
Va’n ard-nieu foalsey fer,
Lesh miolaghey dy volley’n ven
Dy brynnagh ghow eh er.
“Dug Jee diu sarey,” dooyrt eh roo,
“Nagh jean shiu goaill as gee
Jeh dagh mess ta ’sy gharey gaase?
O, insh-jee dooys c’red te.”
“Jeh dagh mess fod-mayd gee,” dooyrt ee,
“Agh shen ny t’ayns y vean,
Er pian nyn maaish cha nhegin dooin ’ghoaill;
She shen yn sarey ain.”
“Cha vow shiu baase,” dooyrt yn ard-nieu,
“Son s’mie ta fys ec Jee
Dy bee shiu creeney myr t’eh hene,
Cha leah as nee shiu gee.”
Eisht yeeagh yn ven, as honnick ee
Yn billey aalin glass,
Yn mess feer vie son beaghey daue,
As miolaghey da’n vlass;
Agh marish shen, dy row eh mie
Dy yannoo creeney j’ee;
As lesh yn aigney moyrnagh shoh
S’treih ren ee goaill as gee.
As hug ee da’n dooinney neesht,
Va miolit dy ghoaill ayrn,
Credjal yn ard-nieu foalsey shen
Ny s’leaie ny da nyn Jiarn.
S’coan sluggit ve tra chronnee ad
Nyn seaghyn, myr yiall Jee,
Hug ad tastey dy row ad rooisht,
As nearey mooar daue ve,
Hug orroo whaaley duillagyn,
Dy choodaghey ad hene,
Dy ollaghey nyn nearey mooar,
Son chronnee ad nyn veme.
As cheayll ad eisht coraa yn Chiarn,
Ayns fynneraght y laa,
Hug er y dooinney as y ven
Ad hene y ollaghey.
“Cre vel oo, Adam?” dooyrt y Chiarn.
“O, ta mee rooisht,” dooyrt eh;
“Tra cheayll mee oo ’sy gharey sthie,
Lesh nearey ren mee chea.”
“Quoi dinsh dhyt, Adam, dy r’ou rooisht?
Ny vel oo nish er n’ee
Jeh’n villey hug mee sarey dhyt
Nagh jinnagh oo jeh gee?”
“Yn ven shen hug uss dou,” dooyrt eh,
“Ren hoshiaght goaill as gee,
As heeyn ee magh e laue eisht hym’s,
As ghow mish ayrn mâree.”
“She shoh,” dooyrt Jee eisht rish y ven,
“Cre t’ou er n’yannoo nish?”
“Yn ard-nieu foalsey haink,” dooyrt ee,
“As ren eh molley mish.”
Eisht rish yn ard-nieu dooyrt y Chiarn,
“Er-yn-oyr dy ren oo shoh,
Cursit vees oo erskyn dagh baagh
As cretoor dy vel bio.
“Marish shoh, er dty volg nee oo snaue,
Dty veaghey vees y joan,
As shoh shegin ve dty chronney ’sy theihll
Son choud as vees oo ayn.
“Eddyr yn ven as uss nee’m coyrt
Noidys, as marish shen
Nee eshyn neesht dty chione y vroo,
As nee uss broo e voyn.”
“Agh eishtagh,” dooyrt eh rish y ven,
“Neem’s bishaghey dy mooar
Dty hrimshey ayns gymmrkey cloan;
Lesh shoh cha bee oo seyr.
“Bee dty yeearree gys dty heshey,
As nee eh harryd reill;
Shegin dhyt ve ayns biallys da,
As vees [bee] shiu myr un eill.”
Rish Adam eishtagh dooyrt y Chiarn,
As dooyrt eh, “Kyndagh rish
Dy dug oo geill da raa dty ven,
As goaill as gee yn mess;
“Ayns ollish as ayns tooilleil mooar
Nee oo dty arran gee,
As shoh shegin ve dty chron ’sy theihll
Ooilley laghyn dty vea.
“Son ass y joan hie oo er goaill,
As gys y joan nee oo goll,
Shoh vees eiyrtys da sluight y theihll
Myr yiall mee son dty oill.”
As ass yn gharey dimman eh
Chelleeragh Adam magh,
Dy obbragh yn thalloo v’eh coyrt [currit],
As shen dy doccaragh.
Agh myghin Yee t’erskyn imraa,
Ga jimmee cairys er.
Cha dod eh surranse da goll mow,
Agh dooyrt eh, “Cur-my-ner;
“Lhig cairys nish as mish meeiteil,
As lhig dooin coardit ve,
Lhig firrinys as shee coardail,
As nee mayd sauchey jeh.”
As choard ad eisht dy yeeaghyn magh
Son dooinney ôney glen
Nagh hoill rieau veg jeh jymmoose Yee
Er son e pheccah hene.
Dy gheddyn shoh ve doccaragh,
Agh hass magh Prince y Chee,
As yiall eh surranse son dooinney
As coardail eh rish Jee.
“Neem’s,” dooyrt eh, “goaill orrym’s feill,
Dy ghooinney trooid magh glen,
Neem’s surranse ny ta cair da,
As beem’s rass y ven.
“Nee’m kione yn ard-nieu noidagh ’vroo,
Nagh vod ec tra erbee
Toyrt-mow y hayrn er dooinney reesht,
Ta kionnit ec Mac Yee.
Shoh chooilleen Eh ayns earish cooie,
Myr kiarit liorish Jee,
As ghow eh feill jeh Moidyn ghlen
Myr jiu neesht rug eh j’ee.
Nod fer erbee ta clashtyn shoh
Dyn croymmey sheese e chione,
Dy imlee goaill rish myghin Jee,
Lesh moylley er y hon? —Amen.