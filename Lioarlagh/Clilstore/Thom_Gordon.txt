Thom Gordon as ny ferrishyn
Keayrt dy row—shen yn aght cair dy ghoaill toshiaght lesh skeeal—va dooinney enmyssit Thom Gordon çheet thie voish Purt ny Hinshey gys e chummal ayns Skylley Chreest.
Haink yn oie er tra v’eh er mullagh ny sleityn, as cha voddagh eh jannoo magh yn raad; as hass eh dy yeeaghyn mygeayrt-y-mysh, as ren eh cur-my-ner soilshey soilshean er-gerrey da as ren eh lesh yn soilshey.
Ayns traa gerrid haink eh gys thie mooar as va’n soilshey soilshean voish ooilley ny huinnagyn, as myr haink eh gys yn dorrys haink dooinney ny whail.
As vrie eh jeh Thom dy gholl marish gys yn eeastagh er yn oyr dy row sheshaght feer vooar çheet gys shibber marish yn oie shen.
Myr shen hie Thom marish sheese gys yn traie, as ren ad tayrn baatey gys yn ushtey. As ren Thom goaill ny maidjyn-raue as gymmyrt voish yn thalloo.
Ren yn dooinney toshiaght dy eeastagh, coyrt magh daa chione yn rimlagh, as v’eh goaill eeastyn cha tappee as oddagh eh gys va lane murlin goit echey.
Eisht dooyrt eh rish Thom dy row shen dy liooar eeast son shibber da’n çheshaght va r’oi çheet.
Eisht ren Thom gymmyrt gys yn thalloo reesht, as dooyrt yn dooinney rish Thom dy heet thie marish dy ghoaill e aash son dy row eh tooillit.
Myr shen haink ad gys yn thie; eisht dooyrt yn dooinney dy row eh ny share da fuirraght fud ny hoie.
Va doagh feer vooar ec keeill-çhiollee er e ching as va towl beg ayns y lhiattee eck, as chur eshyn Thom fo’n doagh, agh v’eh jeaghyn trooid yn towl.
Ayns traa gerrid va’n thie er ny lhieeney lesh goaldee, deiney as mraane seyr ayns ny coamraghyn aalin oc, as çhelleeragh hoie ad sheese gys shibber.
Va Thom cur-my-ner ad trooid yn towl v’ayns y doagh.
Va fer ayn lesh kione lheeah as dooyrt eshyn, “Ta mee soaral dooinney.”
Myr shen ren ad ooilley girree voish yn voayrd dy ronsagh yn thie.
As ren ad ronsagh runt mygeayrt, agh cha ren ad geddyn eh.
Myr shen hoie ad sheese reesht gys nyn shibber, agh dooyrt fer yn chione lheeah reesht dy row eh soaral dooinney, as ren eh shickyragh dy row eh ayns yn thie.
Myr shen ghow ad toshiaght dy ronsagh reesht, agh cha row dooinney ry gheddyn.
Eisht dooyrt fer jeu, “Lhig dooin çhyndaa yn doagh.” 
As va Thom er creau agglagh dy beagh eh goit.
As tra ren ad gleashagh yn doagh, ren eh geam lesh coraa ard, “Shee Yee orrym, ta mee goit!”
Ayns meekey sooill va’n thie as yn çheshaght ersooyl.
As v’eh tammylt mie er e ghreeym, as cur-my-ner, v’eh ayns Lhag ny Killey ny lhie er thammag dy cheynnagh as va’n keayn feer faggys da.
Shen-y-fa v’eh caillit ayns yindys as ghow eh toshiaght dy screebey e chione gys smooinee eh er hene dy row eh er ve marish ny ferrishyn.
As haink eh seose ass yn lhag as hooar eh thie gys e ven, as ren ee geddyn caart jough da.
Eisht hie eh gys y lhiabbee as va ooilley jarroodit laa-ny-vairagh.