Slattyssyn ny eeasteyryn
Tra hie mish gys yn eeastagh scaddan mee hene, veagh ny shenn eeasteyryn dy mennick ginsh yn slattys dou; cha row mish agh scollag traa shen. My veagh fer erbee jeh ny deiney ny chadley nagh row oor gys croymmey ny greiney, va’n leigh dy row eh dy eeck er boteil laa-ny-vairagh. As my yinnagh fer erbee enmys mwaagh va boteil er myrgeddin. Va’n conning as yn roddan myrgeddin mee-lowit. Va’n mwaagh dy ve ‘fer yn chleaysh vooar’ as va’n conning ‘pommet’. As va’n roddan ‘sacote’.

Agh va whisteragh ny smessey na ooilley. Veagh ad baggyrt dy cheau mee harrish boayrd son whisteragh. Veagh ad çhyndaa yn baatey mygeayrt lesh yn ghrian dy gholl magh ass yn purt, as ta’n cliaghtey shen er ny chummal seose gys yn laa jiu. As va mee shiaulley marish mainshter keayrt nagh jinnagh lowal jeh genmys saggyrt ny aspick er boayrd ec y cheayn, son dy row eh cur lesh drogh luck. Agh veagh ad dy mennick taggloo jeh mraane as ginsh mychione yn traa v’ad sooree, tra veagh warpyn scaddan ain dy ghoaill ass yn lieen, as lane-eairk ny jees dy rum goll ass yn boteil.

Cha vel monney smoo ayn dy insh diu nish. Shegin dou jeeaghyn son red ennagh elley tra vee’m goll dy screeu reesht. T’eh er-gerrey da traa lhiabbagh as ta’n gheay vooar sheidey as yn fliaghey shilley sheese. Myr shen ta mee goll gys my lhiabbee dy reayll mee hene souyr. EF.