Reeisht, shegin dooin jannoo da nyn noidyn ooilley ny turnyn mie shen ta’n feme oc dy ymmyrch, as oddys y phooar ain roshtyn. 
Jean-jee mie dauesyn ta dwoaiagh erriu. 
My ta’n noid ain accryssagh, shegin dooin beaghey y choyrt da; my t’eh paagh, shegin dooin jough y chur da: myr shen nee-mayd cruinnaghey smarageyn dy aile y hymsagh seose er e chione dy veelagh e aigney creoi, as dy gheddyn y varriaght jeh’n olk echeysyn liorish y vie ain, agh cha nee dy yannoo ny foiljyn as y kerraghey echey ny smessey; son ga dy nee shen dy mennick yn jerrey echey, foast cha lhisagh eh y ve ayrn erbee jeh’n chiarail ain.
As fakin nagh vooar sheeagh ooilley ny oddys-mayd y yannoo son mie nyn noidyn, shegin dooin ny ta ayns nyn booar y yannoo ayns cooyrt niau ass y lieh oc, guee er Jee, dy jinnagh eh chyndaa ny creeaghyn oc huggey hene as hooin, as ad y vannaghey lesh pardoon jeh ooilley nyn beccaghyn, harrish ooilley’n aggair t’ad er n’yannoo dooin hene, as lesh dy chooilley nhee ta ymmyrchagh son nyn voays nish, ny nyn maynrys ny lurg shoh.
‘Gow-jee padjer er nyn son ocsyn ta cur drogh-ghellal diu seaghyn erriu.’
As she shoh yn prowal s’fondee jeh nyn ghraih as nyn ghiastyllys daue.
Foddee goan meeley ve kiarit myr ribbey dy ghoaill ad ayn, as foddee dooieid ve jeeaghit daue dy hirveish yn voyrn fardalagh as mooar-chreeagh ain; cooid oddys cur orrin boggey y ghoaill dy vel nyn noid lhiastyn wheesh dooin, ’naght myr ta fys oc dy vel eh ny smoo dy ooashley ayns shilley yn theihll dy hroggal seose noid ta er duittym, na dy stampey eh fo nyn gassyn: agh shegin da ve ynrican biallys da saraghyn Yee as graih firrinagh da nyn noidyn oddys cur orrin ad y ghoaill stiagh ayns nyn shamyr, as ayns nyn gree; dy ghoaill padjer er e hon, as dy chur er goaill ayrn jeh mess ny padjeryn ain; as yn un scansh ve ain son y chosney echeysyn as t’ain son nyn gosney hene, ec yn un cheayrt chymney ad seose gys nyn Ayr flaunyssagh.
Liorish ny ta mee nish as ny ta mee hannah er ghra, ta mee treishteil dy vel shiu toiggal yn sarey mooar shoh jeh nyn Saualtagh, ‘CurBee-jee graihagh da er nyn noidyn’: te er-mayrn dy jeanym shiu y choyrlaghey dy chooilleeney eh: as nee’m toshiaght y ghoaill lesh resoon, oddys ve breeoil dy chur y chied lhieggey da ny aignaghyn mee-viallagh ain, as dy yannoo raad son coyrleyn sodjey as s’meeley; as shen vees ymmyrch mooar yn churrym shoh.
Cha jean eh mie dooin jeeaghyn er shoh myr cooish oddys-mayd y yannoo ny lhiggey shaghey myr ec nyn aigney hene, ny foast myr coyrle vie, ta dy mooar feeu moylley, agh nagh vel mooie as magh ymmyrchagh gys saualtys.
Te ooilley cooidjagh cha ymmyrchagh as ta currym erbee elley jeh nyn gredjue; as eshyn ta kiarit nagh der eh biallys da’n sarey shoh, veagh eh chammah da smooinaghtyn dy hreigeil e vreearrey bashtey as e ghreeym y hyndaa gys Creesteeaght.
Cha vod peccagh erbee scapail dy ve feayshlit veih’n sarey shoh, mannagh vel eh cha yindyssagh maynrey as dy ve fegooish noidyn; ny chamoo shegin da fer persoon erbee smooinaght dy heyrey eh hene veih’n sarey shoh, liorish cooilleeney currym ennagh elley jeh’n chredjue Creestee.
