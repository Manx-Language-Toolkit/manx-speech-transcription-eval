Screeuyn gys Karl Roeder 3

Crookhaven
Yn trass laa jeh April 1899.

My charrey deyr,

Ren mee geddyn yn screeuyn eu Jedoonee as ta mee goaill yn caa shoh dy ansoor ad. Ta shin ayns Crook rish kegeesh, agh cha vel shin er ve geeastagh foast.
Ren shin geddyn traa feer feayr çheet gys Crook agh ta’n earish er chaghlaa: ayns ynnyd feayraght ta ain kay as fliaghey.
As cha vel eh jeeaghyn monney share foast.

Jedoonee ren mee geddyn yn screeuyn as ren mee geddyn screeuyn voish Mannin ec yn un traa.
Cha vel caa aym dy screeu monney er boayrd baatey son cha vel reamys ayns yn cabbane.
Tra ta’n çheshaght ooilley ayn cha vel mee abyl jannoo red erbee.
Ren mee fakin ayns yn pabyr Manninagh mychione oc taggloo Gaelg as kiaulleeagh ayns Gaelg ec Doolish.
As va sluight dy phingyn goll mygeayrt neesht.

Cha vel eh veg agh boirey my aigney screeu ayns yn daa ghlare: ta mee gaase skee jeh.
Tra ta my chumraagyn lhie as cadley, shen yn traa ta caa aym’s dy screeu, ga dy vel feme aym’s er cadley myr ny deiney elley.
Ta ny shenn ferrishyn va goll mygeayrt ayns Creneash tra va mish aeg ooilley er gheddyn baase ny ersooyl gys çheer ennagh elley.
Ta mee ayns shoh rish jeih laa as cha vel mee er gheddyn er thalloo dy akin my chaarjyn ayns Nerin foast.
Cha vel ad er chur yn lioar er gys Crook as t’eh ny share faagail ee ec y thie, son cha bee traa aym jannoo monney rish lioaryn gys vees yn imbagh shoh harrish, as my vee’m spaarit dy akin Mannin veen reesht.

Cha vel skeeal noa aym dy insh diu, myr shoh ta jerrey er yn screeuyn as ta mee tannaghtyn foast dty charrey firrinagh,
Edward Farquhar.