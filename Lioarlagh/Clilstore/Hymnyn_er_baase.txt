HYMN 32
Ynsee dou towse my laghyn giare,
Uss my Er-croo graysoil;
Baillym goaill tastey jeu ny share,
Cha siyragh as t’ad goll.
She lhiurid reaish ta er nyn son,
Cha giare shen ta nyn draa;
Ta dooinney eisht fardail as joan,
Ayns ’aalid as e vlaa.
Jeeagh er sheelnaue, son red neu-feeu,
’Sy choan shoh wass rouail;
Tooilleil as boirey, geam as streeu,
As t’ooilley’n sheean fardail.
Paart geearree ooashley seihltagh, ta
Paart elley berchys reih,
Cour eiraghyn gyn fys quoi da,
Ad hene dy leah goit veih.
Cre er neem’s soiagh eisht m’imnea,
Yn seihll, ny cooney sleih?
Yn jerkal ain t’ad giarey jeh,
As molley shin dy treih.
’Sy theihll cha jeanin cur my hreisht,
Ny soiagh’ er my chree;
Agh cur my yerkal seihltagh seose,
As credjal ayns my Yee.

HYMN 33
Kys veagh shin keayney choud dy hraa,
Ec baase persoonyn mie?
Nagh nee nyn Jiarn t’ayn coyrt coraa,
Dy eam ad huggey thie?
Nagh vel shin huggey neesht scapail,
Cha chion as traa ta roie?
Chamoo t’ain yeearree dy chumrail
Ny sodjey voish nyn ghraih.
Kys ghoghe shin aggle dy chur sheese
Nyn girp ’syn oaie gys fea?
Raad lhie corp ooasle Yeesey Creest,
’S t’er yannoo manyrey jeh.
Ta bannaght Yee er deiney mie,
Nyn gadley ayns y joan:
Cre beagh ny oltyn booiagh lhie
Ayns baase, agh raad va’n kione?
Agh ta nyn Jiarn er n’irree-reesht,
Ginsh dooin yn raad gys gloyr,
Nee’n eill ain getlagh seose gys Creest
Ec laa yn irree-vooar.

HYMN 34
Tra irreem’s veih yn lhiabbee-vaaish,
Laadit lesh atchim mooar,
Sumnit kionfenish my Er-croo,
O kys nee’m eisht gansoor?
Nish choud’s ta myghin as pardoon,
Daue t’er e hon chyndaa!
Dy vel my annym eer er-creau,
Ec smooinaght er y traa!
Tra ne’oo, O Hiarn, gyn coodagh cheet,
Ayns ooashley ard as pooar,
Er m’annym’s soie ayns briwnys geyre,
O kys neem’s eisht gansoor?
O lhig dou, lesh cree imlee brisht,
Keayney my pheccah traa,
Moghey ’ve arryssagh ayns jeir
Scapail yn treihys vrâ.
Roish te ro-anmagh, cur-my-ner
My hrimshey laa as oie;
As eaisht rish accan baaish my Hiarn,
Dy chur da’n trimmid cooie.
Cha beem’s ayns dooyt, dy gheddyn nish
Pardoon, son loght my vea,
Fys t’aym dy hur dty Vac hene baase,
Dy yannoo shickyr jeh.
