Feaill Breejey ayns Earyween
T’eh jeeaghyn dou dy row cliaghtaghyn feer ommijagh ec ny shenn vraane ayns yn traa t’er gholl shaghey. Ta mee er chlashtyn my voir ginsh jeh paart jeu: kys veagh ny mraane eirinnee jannoo lhiabbee ayns yn toalt as cur jough as bee as soilshey ayn da Breejey, jerkal rish Breejey dy chur shilley ayn, as nck goaill jeh’n beaghey ny dyn, dy row ee faagail bannaght orroo son yn vlein shen.

Ta mee er chlashtyn my voir gra dy row shenn ven eirinnagh cummal ayns Baldwin ayns boayl va enmyssit Earyween: ben voish Earyween va mwarree my ayr, myr shen dy row ad jannoo mooinjerys roo. As va’n çhenn ven shen goll gys yn dorrys dy chooilley oie roish veagh ee goll gys e lhiabbee as gra: “My vannaght lesh ny ferrishyn.”

Veagh ee myrgeddin ec yn Eaill Breejey kiartagh yn toalt da Breejey, my yinnagh ee çheet dy cur shilley orroo. Haink yn Eaill Breejey keayrt dy row as va’n soalt er ny yannoo aarloo ny chour eck. Va boayrd runt currit ayn as kuse dy arran as caashey as caart dy yough lhune. Veagh ny heirinnee gimbyl y jough oc hene ayns ny laghyn shen; as va cainle vooar veayl currit er yn voayrd son soilshey da Breejey, as va’n lhiabbee er ny chraa seose dy yannoo ee meeley, as yn dorrys er ny aagail foshlit dy lhean.

Eisht veagh ee gra: “Breejey, Breejey, quoi erbee yn thie hig oo huggey, tar gys yn thie ainyn noght.”

Shen myr v’ee jannoo dy chooilley Feaill Breejey. Va keayrt dy row as va dooinney aeg shooyl geiyrt er ny mraane aegey, as v’eh er yn raad thie tra ren eh fakin soilshey ayns soalt Earyween. V’eh yn dooinney ren jannoo yn arrane mysh yn toot dy inneen vooar eirinnee nagh dod rieau cummal thie1; va’n ennym echey Juan Lewin2. T’ad gra dy row eh mooinjerys ennagh da my voir3. Tra honnick eh ny reddyn er yn voayrd runt, hoie eh sheese er yn stoyl drommey as ren eh gee jeh’n arran as caashey gys v’eh er ny yannoo magh, as ren eh giu ooilley yn jough lhune. Eisht ren eh goll ayns yn lhiabbee as ren eh rowlal eh hene as jannoo yn lhiabbee dy ve myr dy beagh peiagh er ve ny lhie urree, as tra va’n laa mysh brishey hie eh roish gys y cummal echey hene. Tra haink shenn ven Earyween gys yn toalt dy yeeaghyn row Breejey er ve coyrt shilley ayn, as tra honnick ee dy row yn arran as caashey er ny ee as yn jough ooilley er ny iu, ren ee troggal seose e laueyn as sheayney ee hene. Shen ta mee er clashtyn yn shenn sleih gra rish “Shee Yee orrym” ny “Shee Yee dy row marym”: ‘sheayney’ v’ad gra rish. As ren ee bwoalley e bassyn noi ry hoi ayns boggey dy row Breejey er ve ayns yn toalt as dy row ee er jannoo soiagh jeh’n arran as caashey as yn jough lhune, as veagh ee geamagh da’n sleih veagh goll shaghey, dy beagh bannaght Vreejey urree yn vlein shoh, er yn oyr dy row Breejey er ve goaill aaght ayns yn toalt, as veagh ee ginsh daue dy row Breejey er ve ny lhie er yn lhiabbee. As cha ren Juan Lewin gra fockle mygeayrt-y-mysh gys lurg baase shenn ven Earyween.

Myr shen hooar ee baase credjal dy re Breejey v’er ve ayns yn toalt yn oie shen as dy ren ee gee yn arran as caashey, as giu yn jough lhune as lhie ayns yn lhiabbee v’ee er kiarail ny chour eck. Va paart dy sleih feer ommijagh ayns yn ellan ayns shenn traaghyn as ta paart jeu credjal ayns ny ferrishyn gys yn laa shoh.

