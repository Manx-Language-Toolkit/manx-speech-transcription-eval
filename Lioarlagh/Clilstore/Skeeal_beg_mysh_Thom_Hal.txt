Skeeal beg mysh Thom Hal
Ta cooinaght aym er shenn ghooinney va cummal ayns Bradda. V’eh croobagh dy mie1 as v’eh feer mennick ayns yn thie-oast. Cha vel fys aym c’red va’n sliennoo echey, agh Thom Hal yn Cabbyl Maidjey veagh ny eeasteyryn gyllagh da. Veagh eh cur lesh maidjey marish dy kinjagh, son cha row eh son shooyl fegooish. Veagh yn sleih gra yn Cabbyl Maidjey rish son yn chooid smoo. V’eh er ve sidoor cabbyl ayns laghyn e aegid son shiartanse dy vleeantyn, as v’eh feer aghtal lesh yn cliwe. Veagh eh ny cheayrtyn tra veagh bine beg rour dy yough ayns e volg goll mygeayrt lesh e vaidjey ayns e laue, as yinnagh eh goaill yn smug jeh’n chainle lesh yn maidjey; v’eh son gobbragh yn maidjey gollrish yn cliwe. As tra veagh ad tuittym magh ayns yn thie-oast my veagh yn Cabbyl Maidjey ny vud oc, yinnagh eh glenney yn thie ayns traa gerrid.

Va un laa toshiaght shiaghtin ayns traa scaddan yn Vack, as va ny baatyn ayns purt Roonysvie; shen va cliaghtey ve yn purt dy chooilley Yesarn ayns traa eeastagh yn Vack, as veagh deiney Skylley Chreest shooyl dy valley dy chooilley oie Jesarn. Tra haink ny eeasteyryn gys Roonysvie Jelhein, va’n earish er naase feer rastagh as cha row ny baatyn goll magh, as va ny deiney giu ayns thie Johnny Yuan Anthony as thie Turnbull. Shen va ny thieyn-oast va ayns Roonysvie tra va mish my yuilley beg as my aarleyder ayns y Britannia. Haink Andra Hick ass thie Johnny Yuan Anthony as v’eh mysh lieh scooyrit. Va ny eeasteyryn Manninagh giu ayns thie Kelly—Johnny Yuan Anthony veagh ad gra rish ayns ny laghyn shen—as veagh deiney Arklow giu ayns thie Turnbull, son cha row cordail erbee eddyr oc; agh va’n Cabbyl Maidjey giu fud ny Yernee.

Haink Andra gys thie Turnbull, as dooyrt eh dy jinnagh eh caggey rish Roman jiarg2 erbee dy row ayns yn thie. Ren ny Yernee ooilley girree seose ec keayrt dy ghoaill Andra. As ren yn Cabbyl Maidjey girree neesht as ayns traa gerrid cha row dooinney ayns yn thie nagh row er roie er e hon agh yn Cabbyl Maidjey as Andra: ren yn Cabbyl Maidjey glenney yn thie lesh e vaidjey. Va Andra er ve broojit ec ny Yernee dy be dy row yn Cabbyl Maidjey er-gerrey dy choyrt cooney da.

Va’n Cabbyl Maidjey goll gys yn scaddan tra va mish ny yuilley aeg. Veagh eh ginsh ayns ny thieyn-oast harrish yn cappan mysh yn traa v’eh son sidoor as ny reddyn veagh eh hene as e chumraagyn jannoo. V’eh son bleeantyn ayns boayl ennagh ayns Nerin raad va’n balley s’niessey kiare ny queig dy veeillaghyn jeh, as veagh ad geddyn kied dy gholl gys yn balley ny cheayrtyn my veagh ad gymmyrkey ad hene doaieagh. Agh veagh ad dy mennick jannoo olk, as geddyn ad hene broojit liorish ny Yernee ayns ny thieyn oast ayns yn valley. Va droghad fo’n raad eddyr yn boayl va ny sidooryn cummal as yn balley, as va’n sleih gra dy row buggane goaill er yn droghad. As veagh ny sidooryn, tra veagh ad fuirraght ro anmagh, jannoo magh da’n cornal dy re yn buggane va goaill er yn droghad va sthappal ad, nagh jinnagh ny cabbil goll er nyn doshiaght.

Va Thom Hal eh hene ec yn valley keayrt, as tra hooar eh gys thie-oast ayns y valley as shiartanse dy Yernee dy haggloo roo, ren eh jarrood eh hene ny vud oc geaishtagh rish ny skeealyn v’ad ginsh harrish ny gogganyn jough gys v’eh foddey er yn oie, eisht ren eh geddyn yn cabbyl as markiagh thie cha tappee as oddagh eh. Ny-yeih v’eh lurg yn traa.

Laa-ny-vairagh v’eh currit lesh feanish yn cornal dy chur stiagh yn oyr c’red ren freayll eh cha anmagh. Dooyrt eh dy row eh çheet er yn raad thie traa dy liooar agh tra haink eh gys yn droghad, ren yn cabbyl fakin yn buggane as cha voddagh eh geddyn eh dy gholl harrish y droghad, as dy ren eh streeu dy gheddyn eh dy gholl er y hoshiaght son traa liauyr, as fey yerrey dy ren eh lhiggey harrish as nagh voddagh eh ve cummit gys v’eh ec y thie. Ren eh ginsh da kys v’eh yeealley as breddey eh as goll lesh yn valley reesht eisht çhyndaa mygeayrt as çheet son yn droghad, agh cha jinnagh eh goll harrish gys ren yn buggane follaghey eh hene. Dooyrt yn cornal rish dy lhisagh eh v’er hayrn e chliwe as er roie eh trooid yn cabbyl. As ren eh lhiggey lesh un cheayrt.

Va keayrt elley ayns traa gerrid ny lurg shen, as va Thom laccal goll gys yn balley reesht, son v’eh gaase feer paagh as hooar eh kied voish yn cornal dy gholl as v’eh curmit dy heet thie ayns traa. Hie eh roish gys yn valley kiarail dy heet thie reesht ayns traa, agh tra ren eh geddyn fud ny Yernee as geddyn e haie jough ren eh jarrood eh hene reesht. As tra ren eh çheet er gys yn droghad haink eh jeh’n chabbyl, as hayrn eh yn cliwe, as ren eh roie eh trooid yn cabbyl as marroo eh ayns shen. Eisht ren eh goaill yn jeelt er e ghreeym as çheet thie lesh. Dooyrt eh rish yn cornal dy ren yn cabbyl gobbal dy gholl harrish yn droghad as dy ren eh marroo eh. Dooyrt yn cornal dy ren eh kiart dy liooar.

Tra haink eh gys Mannin ny lurg shen, cha vel fys aym nee yn traa echey va heose ny dyn. Agh v’eh ny eeasteyr lurg shen goll er gys yn scaddan, as goll gys yn valk dy ghoaill boddee.3 Va paart jeh ny baatyn va geeastagh boddee un cheayrt sheebit jeh lesh gale dy gheay niar, as va’n Cabbyl Maidjey ayns unnane jeh ny baatyn. Cha vel cooinaght aym er yn traa agh ta cooinaght aym er shenn Bill Karran ayns Creneash. Va eshyn ayns nane jeh ny baatyn neesht as va ordaagyn ny cassyn echey riojit. Veagh eh çheet gys yn thie ain ny cheayrtyn dy gheddyn paart jeh’n shelliu va my voir jannoo, son veagh ny hordaagyn echey brishey magh ayns yn geurey tra veagh rio çheet. Va paart jeh ny deiney marroo lesh yn feayraght er yn raad gys Nerin. Ren mainshter yn baatey va’n Cabbyl Maidjey aynjee cur seose ec keayrt, as ren yn Cabbyl Maidjey stiurey ee ooilley yn traa ny lurg shen gys hooar ad gys thalloo. Tra v’ad tayrn er-gerrey da’n phurt, dooyrt yn Cabbyl Maidjey, haink Juan Phil huggey lesh braghtan dy arran corkey as eeym, as dooyrt eh, “Ta shen arryltagh mie dhyt.” Cha ren mee rieau clashtyn yn fockle shen ec dooinney erbee elley. Hooar ad stiagh ayns purt sauçhey ayns Nerin.

Ta cooinaght mie aym er Juan Phil. Va magher echey ec kione kiare bayryn Vallagawne tra va mish goll gys scoill roish nish, as veagh eh ayns yn vagher dy mennick bochillagh ny guillyn beggey veagh goll harrish yn cleigh. Agh ta’n Cabbyl Maidjey as Andra as Juan Phil as shenn Jack Andra myrgeddyn ersooyl gys nyn dhie foddey farraghtyn, as cha vel imraa sodjey er ny yannoo jeu.

Va shenn Jack Andra dooinney lesh coraa feer niartal. V’eh un cheayrt ayns toshiaght yn eeastagh scaddan goll magh un laa feer aalin, as va ny deiney va ayns ny baatyn elley clashtyn Jack taggloo as ad foddey veih. As ren ad troggal paart jeh ny goan v’eh loayrt. V’eh jeeaghyn dy row Jack gaarlagh shibber da’n çheshaght. Dooyrt eh, “Dy voghe shin sluight dy vannaght, yiowmayd piyr dy vellysyn4 noa my ghoys mayd nyn mee dy mie. Cha bee lowanse gra monney,” as veagh ad dy mennick gyllagh shen da Jack ny lurg shen.

Va keayrt elley va ny baatyn er gholl gys Doolish dy eeastagh boddee. Hie ad er thalloo dy akin cre va goaill toshiaght ayns Doolish. Hie Jack as yn çheshaght stiagh ayns thie Rodger Roney dy yeeaghyn cre’n aght v’eh creck ny cooidyn. Dooyrt Rodger dy row rum feer vie echey, as ren eh lhieeney saagh beg dy voddagh ad ooilley blashtyn eh. Chur eh yn saagh da Jack Andra, yn chied er. As ren Jack giu ooilley as strugey e volg gra rish Rodger, “T’eh feer vie son yn bolg, vainshter.” Ren Rodger coyrt e vollaght er yn bolg echey. Va Andra yn mac echey dooinney feer tastagh. Veagh eh taggloo Baarle as gra reddyn ommijagh dy chur er yn sleih gearey er. Ta mish er ve goll gys yn eeastagh scaddan marish son bleeantyn. Va shin un cheayrt feer faggys dy ve caillit. Ren faarkey mooar brishey er yn baatey ain, as v’ee goaill toshiaght dy gholl sheese. Dooyrt yn mainshter dy row ee goll sheese as dy ghoaill yn shiaull mean sheese. Agh ren mee hene tayrtyn holt er yn hallyr5 dy chummal y shiaull heose, as dooyrt mee rish yn mainshter dy chummal ee roish yn gheay. As ren shin troggal ee seose gys hooar shin yn ushtey currit magh. Dy beagh yn shiaull er ve goit jee, cha row shin dy bragh er jeet thie reesht.

Ta mish er ve lane keayrtyn ayns aggle jeh my vioys. Ny-yeih ta Jee er lhiuragh magh my vea, agh cha vel monney gerjagh aym ayns my henn laghyn. Agh cha bee eh foddey nish gys vee’m ec shee raad nagh bee boirey erbee: ayns yn oaie.