ILLIAM AS YSBAL

ny Cooish eddyr Manninagh as e Ven-heshey,
Va kiart bleïn dy hraa nish er n’gholl shaghey er dyn chied laa hug Illiam e laue gys y Total, as ren y caghlaa ghow eh ec y traa shen prowal vondeishagh da hene as e lught-thie, as feer chronnal da ooilley e ainjyssee.
S’mie dreill Ysbal, yn ven echey, cooinaghtyn er y chied laa daag eh jeh giu, as y vie v’ad er gheddyn liorish shen tra harragh eh thie voish ’obbyr—she fastyr Jesarn ve; ghlen ee dy chooilley chorneil jeh’n thie myr boallagh ee, as hooar ee ooilley ny kiartaghyn jeant ayns traa mie cour y Doonaght.
Chamoo dy row Illiam eh-hene er yarrood dy nee shen va laa chione-ny-bleeaney neayr’s ghow eh toshiaght dy yannoo myr lhisagh eh; as s’mooar va’n gherjagh ren eh da dy veeiteil e ven dy gennal rish tra haink eh thie.

Eisht ghow ad ny neesht toshiaght er jannoo cooish cooidjagh myr ta cheet ny lurg shoh:—

Ysbal.—My heshey, s’mie shynney lhiam dy akin oo er roshtyn thie.

Illiam.—Mie! agh fuirree-ort, Ysbal, vel cooinaghtyn ayds er red ennagh ren oo-hene as mish y yannoo corrym rish y traa shoh nurree?

Ysbal.—Dy jarroo ta shen, Illiam, shen bleïn gys y laa jiu hooar shinyn rey rish nyn dreihys, as ta mish er reayll ny paitchyn er nyn gosh noght son dy vod oo fakin cre cha doaieagh as ta shin ooilley nish, shaghey na va shin keayrt dy row.

Illiam.—Dy jarroo firrinagh, Ysbal, cha row rieau fys aym er y derrey-lieh jeh’n foays ayd derrey hug me seose giu:
Tra ta doinney skee lesh tooilleil,
As ec yn oie cheet thie,
O te ard-vannaght dy veeiteil
Ben-heshey dooie as mie!—
Ta mee fakin nish, cha baghtal as oddys eh ve, dy row ny deiney coarey shid hug coyrle dou dy chur m’ennym gys y Total, ny caarjyn share va rieau aym ’sy theihll.

Ysbal.—Quoi ec ta fys, Illiam, nagh row uss er ve marroo as ayns toyrt-mow nish, as mish my ven-treoghe voght mârish my chloan veggey, erbe dy ren uss yn choyrle vie oc shen y ghoaill?

Illiam.—T’ou uss kiart, Ysbal, ta Slane-sheeltys er ny ve cooney mooar dy yannoo mie dooinyn ayns aght ny ghaa vees vondeishagh da nyn anmeenyn, tra vees ny kirp marvaanagh ain nyn lhie ’sy joan.

Ysbal.—Ta dy jarroo, dooyrt ish, ta shin nish abyl boggey ’ghoaill myr ta’n Doonaght tayrn er-gerrey, cha vel eh cheet orrin myr laa skeeagh nagh s’ain c’red dy yannoo rish, agh ta shin jeeaghyn er y hon lesh taitnys, myr laa gerjoil dy fea crauee, lurg tooilleil y chiaghtin.
Eisht dooyrt ny paitchyn nyn badjeryn, as hie ad er cur dy lhie. Tra va’n doinney faagit ny lomarcan cheau eh ’hooil fud-thie, as chronnee eh cre’n caghlaa ooasle va daa vee jeig dy heeltys er n’yannoo.
Yeeagh eh myrgeddin stiagh ayns e chree hene, as hooar eh ayns shen yn “bannaght t’echeysyn e pheccaghyn t’er ny leih da, as t’er ny livrey veih ooilley e neu-ynrickys;” dennee eh, neesht, dy row ooilley shoh, ayns ayrn vooar, liorish dy row eh er n’yiooldey rish y drogh chliaghtey jeh goaill y Jough.
Cha voddagh eh cummal er voish keayney; cheayn eh dy sharroo son e pheccaghyn, as cheayn eh ayns boggey son nagh ren Jee eh y yiarey jeh ayns y vean oc.
Tra va’n ven er-reish chur ny paitchyn dy lhie, as er jeet back huggey reesht, hug ee my-ner dy row eh er ny ve keayney, as vrie ee jeh, cre va’n oyr.

Illiam.—Ta mee er ny ve smooinaghtyn rhym-pene, dooyrt eshyn, cre cha booisal as lhisagh shin y ve son dy dug Jee yeearree mie ayns ny cree’ghyn ain, bleïn y laa jiu, dy chur stiagh nyn ennym gys y Total, as son E ghrayse flaunyssagh t’er niartaghey shin dy reayll y gialdyn.
Ynrican lhig dooin smooinaght er y stayd treih-hrimshagh va shin ayn roïe (eer son y theihll shoh hene mannagh beagh arragh), s’goan va stoo-thie erbee ain va feeagh veg, cha row ain dooin hene as ny paitchyn agh lhiabbee choonlee dy lhie er, as foddey beggan eaddagh dy coodagh shin; ayns focklyn giarey, cha row shin monney share na starvit;—as mish, ec y traa cheddin, dy mee-cheeayllagh baarail m’argid er ny Joughyn feïe son dy chummal seose y ven-oast ayns mean ny palchey, ny soie ’sy Cheyr-vooar leaystey as brooightooil, as gaccan nagh row fys eck ayns e keeayll c’red yinnagh ee gee.
Va’n chloan ecksh daunsin, agh she mish deeck y fiddler.
Nagh doal va mee!

Ysbal.—Oh, Illiam veen! te seaghney my chree tra ta mee smooinaghtyn er y treihys va shin ayn; agh lhig dooin ve booisal son nagh vel shin myr shen nish.
Shimmey oie neu-aashagh ta mish rieau er cheau (er-skyn ooilley ’sy doo-gheurey) tra veagh-in anmagh fieau er dty hon’s; as tra roshagh oo thie hym yinnagh oo troiddey rhym pene as ny paitchyn boghtey, as dellal rooin ny smessey na dy beagh shin moddee, cha row kerroo dy liooar bee ny eaddagh ain; va aggle my chree orrym dy beagh shin eignit dy hooyll-ny-dhieyn.
Mennick ta mish er ny ve miolit dy ghuee mollaght er y Chiarn er mooinjer ny thieyn-oast, va beaghey dy roauyr er y chooid shen va cair dooys as my horch son dy reir shin hene as nyn gloan: agh ta paart jeusyn ny smelley jeh na ta shin hene nish—lhig daue shen y ghoaill son caghlaa.
S’mooar dy pheccah, as dy heaghyn, as baase roish y traa ta er feai-ny-cruinney kyndagh rish ny OASTYSYN CUGHTEE, scummey dy beagh dy chooilley unnane jeu astyrit dy bollagh, “rass as cass”—ta’n dellal neu-chooie oc dy liooar dy chur dwoaie er dy chooilley Chreestee.
C’red t’ou uss smooinaghtyn dooyrt Ben-oast daaney rhym’s traa hooar mee foill j’ee son dy row ee cur y scooyr dhyts?
Eh! yn red gyn nearey! as shen myr ta ooilley yn sorch eck.

Illiam.—Oh! Ysbal veen, cum ort, as nagh abbyr fockle arragh jeh shen, er-nonney bee’m currit er-keagh ayd.

Ysbal.—My heshey ghraihagh, cha vel mish loayrt jeh son dy chur er-keagh oo, foddey voym dy row shen, agh ta mee loayrt jeh son dy vod mayd boggey ’ghoaill cooidjagh ec y traa t’ayn; nagh nhimmey red mie t’ainyn nish shaghey na v’ain roïe?

Illiam.—Ta, Yah!—s’beg heill mish dy re yn irriney v’oc, traa dooyrt ad rhym nagh row Jough ny Liggar gys jannoo veg agh assee dou, as dy beagh-in foddey dy liooar share mannagh jinnin, dy bragh arragh, giu un vine hene dy yough veshtal erbee.
Nee’m y hickyrys dy vel mee nish lane stroshey ayns corp, as jeih keayrtyn s’creeoil gys obbyr.

Ysbal.—Ta shen son dy vel oo ny share ec dty lhaynt, Lah, as palchey ayd dy ee.

Illiam.—S’goan lhiam my she shen yn oyr ooilley cooidjagh noadyr, Vuddee, ta mee credjal dy vel ayrn vie jeh’n oyr liorish dy vel dy chooilley nhee er-doaie ec y thie. Cha vel mee nish, myr boallin, goaill foddiaght fey-ny-laa son sheshaght ny raistyllyn fritlagh as broghe ta thaaghey ny thieyn-lhionney, chamoo dy vel mee roie voish m’obbyr dy gheddyn bine nish as reesht tra ta my vainshtyr ass yn raad; agh ta mee goaill lane taitnys ayns sauail dy chooilley phing jeh my hoilliu, son dy yannoo yn ymmyd share jeh dooin hene ec y thie.

Ysbal.—As reesht, Ghooinney, lhig dooin smooinaghtyn er y stayd treih as gaueagh va shin ayn: ta’n Scriptyr casherick gra—“nagh vow meshtyllee eiraght ayns reeriaght Yee.”
Tra v’ou uss goaill wheesh dy haitnys ayns goan brynnagh ny Mraane-oast (va cha millish as paagyn ISCARIOT) cha row clood doaieagh ain dooin hene ny da ny paitchyn dy gholl magh er-dorrys Doonaght ny Shiaghtin; va shin beaghey ayns aght smessey na paart jeh ny An-chreesteenyn: cha row Ben s’treih boayl erbee na va mish!

Illiam.—Agh booise er y hon, dooyrt eshyn, cha nee shen myr te mârin nish my ta. Gooin lhiats tra va ny Gibehiuyn dewil shid er boynyn Bobbee boght?
—agh nish, t’eh dy souyr ayns oashyryn as bootsyn car y gheuree, as ta ny cassyn beggey echey freilt cha cheh as toast.
Ta’n inneen shinney ain gys lhaih yn Conaant Noa, as eer Illiam beg hene ta enn echey er y chooid smoo jeh’n a-b-c.
Ta’n chloan ain ooilley freilt glen as ayns eaddagh slane, ga, ta mee goaill-rish, dy vel y coamrey oc red ennagh garroo shickyr dy liooar, agh cha n’aggle cront daue son shen choud as ta nyn saïe bee oc dy ghoaill. Ta shin nish thaaghey Boayl Ooashlee son dy ve currit ayns cooinaghtyn kinjagh jeh ny reddyn ta bentyn rish y shee ain, myr shen dy vel ny Saggyrtyn as Preachooryn, mârish ooilley yn Sleih stanch ta ainjyssagh orrin, loayrt dy mie j’in.

Ysbal.—Dy jarroo dy vel mee-hene dy slane kiarit, dreggyr ish, nagh bee’m dy bragh my host mychione cooish y Total, as y vie mooar ta shinyn er n’gheddyn liorish. Ta fort ain dy eeck son dy chooilley nhee ta shin kionnagh, as ta mish shickyr jeh dy vel eh red foddey s’taitnyssee dy ve dellal lesh argid-laue, na te dy ve goll er daill as roie ayns feeaghyn. Cha vel eh ayns pooar persoon erbee dy vaggyrt orrin son argid nish; myr shen nagh lhiass dooin aggle ny nearey ve orrin dy yeeaghyn shin hene ec Keeill ny Margey.

Illiam.—T’ou uss er loayrt yn chiart irriney, Ysbal voght, as y sluight d’argid ta shin er hauail myleeaney, Ven, bee eh jeant ny smoo yn vleïn shoh cheet, son cha bee orrin dy eeck reesht son y stoo-thie t’ain, as ta my vainshtyr dy dooie er n’yialdyn dy drog eh my aill hoght-pin’-jeig ’sy chiaghtin dou; dy jarroo ta red ny ghaa s’yindyssee er daghyrt na dy droggagh shinyn thie mooar dooin hene ayns traa beg.

Ysbal.—Success dhyt hene, my Yuilley coar! My vannaght er dty ghaa laue! Lhig da quoi saillish loayrt olk jeh’n Total, cha greid-yms dy bragh un ockle jeh’n cheeil echey; var-y-mish dy vel oyr slane fondagh ainyn dy hoiggal ny share.

Eisht ghow Illiam as Ysbal arrane cooidjagh myr shoh:—
O dy goghe mesht’lee gys nyn gree
Kys t’ad ad hene dy chreiu!
Veagh ad ny s’creeney na t’ad nish,
As gyn jough veshtal giu.

Cha jinnagh ad resoon y vaih,
Ny giu jeh’n cappan breinn
Ta stroie nyn slaynt, cur mow nyn mea,
As coayl yn annym beayn.

O yn traa shen dy jig dy leah
Vees Oastysyn er scuirr;
As reeriaght Chreest bieau bishaghey
Er ooilley eaghtyr’n ooir.

Lurg shen lhaih Illiam cabdil ’sy Vible, as ghow ad ny neesht tastey vie jeh dagh ayrn myr v’eh goll er: eisht hug ad jerrey er y laa ayns padjer Huggeysyn my-e-chione te scruit, “Ayns ooilley dty raaidyn gow rishyn, as nee eh leeideil dty chesmadyn.”