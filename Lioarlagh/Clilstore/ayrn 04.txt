Foast, un Ard-ainle va mooar ayns foayr rish Jee,
’S reill harrish millaghyn dy flaunyssee

Cummaltee’n twoaie vooar, fodd’ veih Cooyrt ny ghloyr,
Leeideil e hroopyn gial ayns earrooo mooar,

Ren shassoo seose ’syn ennish hollys va
Kiongoyrt rish Jee, geeck ammys injil da;

V’eh’n chooid sloo corrym rish yn Ainle by-yilley,
As veagh eh foast, ’bey hug eh mian da ooilley.

Ass mooads e phooar daase eh shoh moyrnagh, troo
Mysh yn ard-reill v’ayns laueyn yn Er-croo;

As mysh e Vac shen, nish va jeant ny chioan
Harrish ny Ainleyn, as dagh dooghys v’ayn;

E chree daase mooar, as ren eh goaill ayns laue,
Dy row eh hene feeu dy reill ooilley niau.

Cre’n ennym v’er shoh choud as v’eh ayns foayr
Rish Jee, cha s’aym, gyn dooyt ve ennym mooar,

Agh nish t’eh dollit magh ass lioar y vea,
As goll fo ennym agglagh noidagh t’eh;

Myr Satan, Moddey, Dragon mooar, as Jouyl,
Ard-nieu, Lion, Noid, as Dunver dewil,

Oltooanagh broghe ! Agh t’ad dy chur dooin fys
Cre’n aigney feayr, as noidagh, ta ayn nish.

Tra va ny Ainleyn elley ayns mooads shee,
Gyn loght, as bingys moylley’s booise gys Jee,

Va Satan dooisht; dowin tilgey ayns e chleeau,
Kys yioghe eh’n cheshaght-chaggee er e heu,

Dy irree-magh noi’n Ooilley-niartal Jee,
As phluckey neose eh veih dy ve ny Ree;

Yn Mac y hilgey magh veih’n eiraght vooar,
’S eh hene y hoiagh seose er stoyl y phooar:

Chroym eh gys Ainle jeu, va mygeayrt y mysh,
As ren eh ’roon myr shoh y lhiggey rish, —

O Vraar gloyroil, kys oddys uss v’ec fea
Fo errey’n leigh dewil hie er cur dooin jea ?

Shin ! va, veih’n toshiaght, ec slane aigney seyr,
Mârish Jee hene co-eiraghyn, ayns gloyr,

Shegin nish yn whing y cheau; ’s ve biallagh
Dasyn nagh row agh sheshey flaunyssagh;

Myr nagh by-liooar dooin ammys ’eeck da Jee,
As gyn e Vac ve harrin soit myr Ree;

Ve kianlt nyn ghlioon ’chroymmey ayns ooashley da,
Dagh keayrt vees ’ennym mooar er ny imraa;
As shoh lesh slattys nagh jed sheese dy braa.

Nagh vel ayns Niau aym’s hannah pooar dy reill
Harrish mooarane; cha vel mee mee-hreishteil

Nagh shass ad ooilley fo my chullee ard;
Dy beagh aym saase dy hayrn veih’n voayl shoh ad,

Gys bun y twoaie vooar, ec my phlaase reeoil,
Raad s’lioar da Jee shin ’akin lesh e hooill.

Trog ort as skeayl dy skianyn sollys lhean
As leah, myr smooinaght, getlagh gys dagh boayn

Jeh m’armee lhian, insh da ny leeideilee
Dy vel raaue gyere eer nish, er heet veih’n ree,

Dy chruinnaght ooilley ny ta fo my phooar
Gys un slane vustyr, ec my Halley vooar;

Raad vees e hene (myr t’eh er yialdyn jiu)
Ayns gloyr, as ver eh tooilley leighyn diu.

Satan, choud shoh, yn Seraph er ny ghoaill
Lesh mooads e viol, ny sleaïe ny side, h’er-sooyl

Er drogh yurnah, dy hayrn e heshaghyn
’Sy ribbey youyllagh, roish traa smooinaghtyn.

Yn chaght’raght jeant cha leah as v’er ny ghra,
As credjue aashaght, neesht, er ny chur da;

Va’n chullee reeoil troggit seose ’syn aer,
Dy voddagh ooilley shen y chur-my-ner,

Myr cowrey siyragh daue, dy etlagh bieau
Gys yn Ard-seraph aarloo dy gholl lhieu.

Cha vel yn eayst ta sollys er nyn skyn,
Chyndaa ’syn aer, cha gial’s va’n chullee shen.

Armeeyn mooar y twoaie, va bentyn rish,
Hayrn stiagh dy leah, jeeaghyn nyn miallys;

Trooîd yn aer thanney yiare ad lesh nyn skian,
Dagh pooar leeideil ayns doaie e heshaght hene.

Jeih keayrtyn jeih thousaneyn v’ayns dagh rheynn,
As er-skyn coontey va ny rheynnyn shen;

Myr bodjal aileagh hrog ad seose dy ard,
Lossey ’syn aer ghial myr vad goaill nyn raad;

Ny hrooid myr chentyn taarnagh ren ad roie,
As ayns y tullagh v’ad ’sy twoaie nyn soie

Ec y voayl pointit, foddey smoo jeh niau
Faagit nyn yeï, ny ta j’inyn er dagh laue,

Thalloo as faarkey, ayns y theihll shoh wass,
Shin beinn y twoaie, as ooilley’n seihll ve jiass.

Gyn dooyt v’ad smooinaght d’akin gloyr Mac Yee,
Agh Satan v’oc ayns ooashley mooar ny hoie

Er stoyl ard reeoil; ayns y yillid smoo
Ren creenaght niau ’sy toshiaght eh y chroo.

Myr goull ny greïney hilg eh sollys veih,
As v’eh (ayns shilley) jeh dagh ainle yn reih

Son mooads as aalid, ’yillid gial as gloyr,
Son roshtyn, neesht, as yirjid pooar.