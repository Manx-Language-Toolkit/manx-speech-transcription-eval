Screeuyn gys John Kewley 4
Blackwell December 1907

My charrey deyr,

Ollick reagh as blein vie noa diu tra hig ee. Ta mee jerkal dy bee eh laa Ollick aalin dy vod shiu goaill walkal mygeayrt as dy bee nyn gaarjyn çheet dy akin shiu.
Er my hon hene cha vel mee jerkal rish monney gennalys ny carrey erbee çheet dy akin mee son ta mee my yoarree ayns yn ynnyd shoh: myr screeu yn shenn phoet ‘she joarree ayns yn seihll ta mish agh imlee goaill jurnaa’.
Ta’n traa ersooyl shaghey tra veign smooinaght lesh lane taitnys er yn Ollick as dy rouail marish my chumraagyn as dy gholl er yn unnysop as er ny quaalteeyn daa oor roish yn laa.
‘Dooinney ta ny lhie marish ben dooinney elley t’eh boght da girree ayns traa’.

Ta paart jeh ny shenn chliaghteeyn shen currit sheese agh t’ad goll er ny quaalteeyn foast as t’ad ginsh dou dy vel yn cliaghtey shen cummit seose oc ayns yn ayrn shoh myrgeddin.
Tra va mish cummal ayns Liverpool veagh ad briaght jeem shiaghtin ro-laue dy heet son quaaltagh son dy row palçhey folt er my eddin, son cha row ad laccal fegooish palçhey faasaag agh dooinney mollagh.
Ny-yeih cha vel yn Ollick traa son reaid as ommijys agh traa dy ve booisal da nyn Ayr flaunyssagh son yn gioot jeh e vac nagh jinnagh quoi-erbee yinnagh credjal ayn çherraghtyn agh yn vea dy bragh farraghtyn y chosney.

As nish ta mee tannaghtyn slane lhiu hene
E Faragher.
Geearree diu,

Ollick reagh as blein feer vie,
Luck⁵ as slaynt da’n slane lught-thie,

Bea as gennalys eu bio ry cheilley,
Shee as graih eddyr mraane as deiney,

Cooid as couryn, stock as stoyr,
Palçhey puddase as scaddan dy liooar,

Arran as caashey, eeym as roayrt,
Baase mie lugh⁷ ayns yllin⁸ as soalt,

Cadley sauçhey tra hig shiu dy lhie,
As feeacklyn yn jargan nagh bee dy mie:

Lhig da’n vlein noa ve blein dy hee,
As bannit liorish bannaght Yee.

Cha vel lane maynrys ny lane gien
Sy theihll tra ta mee er naase shenn,

Agh ayns traa gerrid bee’m ec shee
Jarroodit as jarrood dagh nhee.