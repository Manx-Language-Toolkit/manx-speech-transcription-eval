Shenn ven as yn tey
Ta mish er chlashtyn my voir ginsh mychione shenn ven va cummal boayl ennagh ayns Mannin ayns yn traa roish va’n tey er naase feer chadjin er yn çheer, agh v’ad jannoo tey ayns ny baljyn dy mennick. V’ee ben-treoghe as un inneen eck son sharvaant ayns thie dooinney seyr, as va’n inneen oayllagh dy liooar er tey agh cha ren yn çhenn ven rieau giu bine dy hey, as cha row fys eck cre’n aght dy yannoo tey.

Hooar yn inneen laa jee hene un cheayrt dy gholl dy chur shilley er e moir, as va paart jeh ny cumraagyn eck çheet maree. Ren ee kionnagh kuse dy hey dy voddagh yn voir eck jannoo tey daue ayns yn astyr, tra yinnagh ad çheet thie voish rouail mygeayrt fakin ny hainjyssee as sleih-mooinjerey. Chur ee yn tey da e moir as dooyrt ee ree jannoo tey daue son yn traa harragh ad reesht. Myr shen hie ny mraane aegey dy rouail mygeayrt dy akin nyn gaarjyn. Tra v’eh tammylt mie er yn astyr dooyrt inneen yn ven-treoghe dy row eh traa daue goll thie dy gheddyn tey.

Myr shen haink ad gys thie yn çhenn ven jerkal dy beagh yn tey aarloo daue. Tra ren ad roshtyn thie yn çhenn ven ren yn inneen briaght jeh e moir row yn tey aarloo eck. Dooyrt ee dy row, dy ren ee broie eh ayns pash beg as deayrtey yn awree ersooyl as dy ren ee cur ny duillagyn ayns claare beg as meelagh ad lesh paart dy eeym. Va’n ven voght smooinaghtyn dy re ny duillagyn v’ad goll dy ee as cha nee yn awree. Myr shen v’ad ooilley er ny volley.