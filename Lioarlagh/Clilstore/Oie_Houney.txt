Oie Houney
Ta mish er chlashtyn dy mennick jeh ny saaseyn veagh ec ny mraane aegey dy gheddyn magh quoi veagh yn sheshey oc. As Oie Houney veagh yn traa v’ad jannoo ny reddyn shoh. Veagh ad ny cheayrtyn jannoo soddag dy flooyr ny jeh arroo ennagh elley. Veagh ad genmys ee soddag valloo, son cha row unnane jeu dy ghra fockle voish yn traa v’ad goaill toshiaght dy yannoo yn soddag er gys moghrey laa-ny-vairagh. Veagh ad gee yn soddag as goll gys nyn lhiabbee gour nyn drommey as cur paart jeh’n soddag fo nyn ging, jerkal dy akin co-chaslys yn dooinney veagh nyn sheshey ayns ashlishyn ny hoie.

Ta mee er clashtyn paart jeh ny shenn vraane ginsh ny skeealyn shoh mychione yn traa v’ad nyn mraane aegey. Veagh paart jeu greddey scaddan sailjey er yn aile as gee eh craueyn as ooilley, as goll gys nyn lhiabbee fegooish giu bine dy ushtey dy yeeaghyn jinnagh co-chaslys yn dooinney veagh nyn sheshey çheet ayns ashlish ny hoie1 dy chur jough daue. Va paart jeu gra dy row ad er vakin eh shickyr dy liooar. Ta mee er clashtyn paart elley gra dy beagh ad goll gys çhibbyr veagh cummal ushtey car ny bleeaney as goaill lane nyn meeal jeh’n ushtey, as goll gys thie ennagh dy eaishtagh gys yinnagh ee clashtyn ennym Creestee dooinney ennagh enmyssit, as veagh ad dy mennick gra dy re ennym Creestee yn dooinney ren ad y phoosey va’n chied ennym ren ad clashtyn enmyssit.

Cha vel yn cliaghtey jeh goaill lane beeal dy ushtey jarroodit ec ny mraane aegey foast, son cha vel eh feer foddey er dy henney neayr as haink mee giare er2 paart jeu geaishtagh ec yn dorrys aym pene, as ren mee goaill lane yindys cre v’ad jannoo ayns shen gys ren mee cooinaght dy re Oie Houney v’ayn, as dy row ny hinneenyn shen cummal seose yn shenn chliaghtey, myr va nyn moiraghyn ayns laghyn nyn aegid. Ta mee er chlashtyn ny shenn vraane ginsh ymmodee skeealyn mysh nyn sheshaghyn çheet er gys yn lhiabbee tra nagh row enney oc er ny fys quoi v’eh, agh ren ad cur enney er yn chied cheayrt ren ad fakin eh ny lurg shen.

Ta mee er chlashtyn jeh red elley veagh ny mraane aegey jannoo er Oie Houney, agh ta mee smooinaght dy vel yn cliaghtey currit seose oc rish traa liauyr. Veagh yn ven aeg er-gerrey da’n vean-oie er Oie Houney goll magh gys yn toalt ayns aght feer chiaralagh nagh jinnagh unnane goaill tastey jee, as veagh ee cur lesh maree bluckan dy snaie olley, as tra veagh ee ayns yn toalt as dy chooilley red ec shee, veagh ee ceau yn bluckan ersooyl choud as oddagh ee cummal kione yn snaie er ny chassey mysh mwannal e laue. Eisht lurg tammylt beg dy hraa veagh ee togherys yn snaie seose reesht ayns bluckan myr v’eh roie mannagh row red erbee cummal eh agh my v’eh er ny chummal veagh ee geamagh three keayrtyn: “Quoi ta cummal shoh?” as veagh paart jeu geddyn ansoor, agh mannagh row unnane gra veg veagh ee ny shenn ven aeg.3

Ta mee er chlashtyn jeh eirinnagh va feer verçhagh as cha row echey agh un lhiannoo, as va’n lhiannoo inneen, as veagh e hayr as e moir cur lane jeh e raad hene jee. Va’n ayr feer verchagh ayns thalloo, argid as cooid; va’n inneen yn ynrycan lhiannoo va echey. Tra ren ee gaase seose as goaill toshiaght dy cheau sooill er ny guillyn aegey, v’ee feer voyrnagh as cha row guilley aeg erbee mastey ny hainjyssee eck v’ee jannoo soiaghey jeh. Va shiartanse dy fir-vooinjerey ec yn ayr eck va cummal ayns yn thie maroo, as va fer beg ayn veagh bochillagh yn ollagh. Va trustyr ennagh ayns yn uill echey, son va’n eddin echey feer screbbagh; Parick va’n ennym echey agh v’ad gyllagh eh Paddy Carragh. Cha vel mee toiggal cre va’n sliennoo agh she Paddy Carragh v’ad gyllagh da son far-ennym.

Un cheayrt tra haink Oie Houney ren yn ven aeg goaill ayns laue dy gholl gys yn toalt, agh cha ren ee ginsh da unnane dy row ee kiarit goll. Ren ee goll gys y çhamyr lhiabbagh ec traa lhie myr v’ee cliaghtey, as tra va’n lught-thie er gholl gys fea ren ee çheet magh ass yn çhamyr feer veeley son nagh jinnagh ad clashtyn ee. Tra ren ee roshtyn yn toalt ren ee soie son tammylt dy hraa geaishtagh dy beagh ee shickyr jeh nagh row veg jeh ny guillyn mygeayrt, agh cha ren ee clashtyn red erbee. Eisht ren ee goll seose er lout yn toalt as geaishtagh reesht gys v’eh er-gerrey da’n vean-oie. Eisht ren ee fosley dorrys yn toalt as goaill yn bluckan snaie va currit lesh maree as cassey yn derrey chione jeh mysh mwannal e laue, eisht ren ee jeeaghyn magh ayns yn dorraghys as ceau yn bluckan ersooyl lesh ooilley e niart. Ren ee farkiagh son tammylt beg dy chur traa da fer ennagh, dy bee quoi4 veagh eh, dy heet dy chummal yn snaie.

Eisht ghow ee toshiaght dy hogherys yn snaie reesht; v’ee myr shen togherys agh cha row ee togherys feer siyragh son dy beagh palçhey traa ec red ennagh dy ghoaill holt er, son v’ee ayns aggle dy beagh ee moidyn ooilley e bea, tra va’n snaie bunnys eck v’ee gaase feer dooyteilagh, agh fey-yerrey va’n snaie cummit.

“Quoi ta cummal shoh?” dooyrt ee. Cha row ansoor erbee. “Quoi ta cummal shoh?” dooyrt ee reesht; cha ren ee clashtyn veg. “Quoi ta cummal shoh?” dooyrt ee yn trass cheayrt.

Eisht ren ee clashtyn coraa feer faase gra, “Paddy Carragh.”

Cheau ee yn bluckan ersooyl ayns e heulys as ren ee gialdyn dy jinnagh ee dunverys Paddy cha leah as veagh caa eck. Hie ee roee gys yn thie, agh va Paddy ayns yn lhiabbee ny chadley marish fer elley jeh ny deiney, as cha voddagh ee geddyn cooilleeney er yn oie shen, as ren ee goll gys y lhiabbee. Agh cha voddagh ee cadley lesh smooinaghtyn er Paddy boght, dy row eh cha daaney as dy reayll arrey urree goll gys yn toalt as dy chummal yn snaie jee.

Laa-ny-vairagh tra haink ny deiney stiagh dy vrishey nyn drostey v’ee feer fargagh as slane kiarit dy ghoaill cooilleeney er Paddy son jannoo faghid jee. As tra haink Paddy stiagh hrog ee yn clou jeh’n çhiollagh as ren ee cur da er mullagh e chione gys ren eh tuittym er y thalloo as va’n uill echey roie myr strooan gys v’ad ooilley ayns aggle dy voghe Paddy baase. Tra ren yn uill goaill stop chur ad lesh eh thie gys e voir, as lurg tammylt mie dy hraa ren eh couyral, agh va cowrey faagit er y chione echey choud as v’eh bio.

Cha ren eh goll gys thie yn eirinnagh ny lurg shen, agh hie eh roish gys çheer foddey veih. Lurg shiartanse dy vleeantyn haink eh thie reesht gys e oayll lesh kuse dy verçhys, as cha row enney ec veg jeh’n sleih er tra haink eh thie. Va’n voir echey marroo as va ny hainjyssee echey ooilley ersooyl. Va’n eirinnagh as e ven marroo neesht, as cha row yn ven aeg rieau er phoosey ga dy row ee berçhagh dy liooar.

Cha row enney ec Paddy urree ny ecksh ersyn, tra ren ad meeiteil y cheilley ec giense. Agh cha row eh Paddy Carragh traa shen, agh dooinney seyr. Va Paddy as ish daunsin cooidjagh ec yn giense as traa gerrid ny lurg shen haink Paddy dy akin ee, as myr shen ren ad tuittym ayns graih rish y cheilley. As ayns traa gerrid ren Paddy poosey ee, as v’ad feer vaynrey son tammylt dy hraa myr sleih aegey elley ta geddyn poost.

Agh un laa feer çheh va Paddy shooyl ayns sleityn marish ny moddee as tra haink eh thie ren eh gaccan rish yn ven dy row yn kione echey feer çhing. Dooyrt yn ven rish dy hoie sheese er stoyll drommey as dy jinnagh ee cur red ennagh er yn chione echey dy feayraghey eh son dy re yn çhiass greiney va er yannoo eh çhing. Myr shen ren Paddy soie sheese as ghow ee toshiaght dy niee yn kione echey. Agh ayns tra gerrid ren ee gennaghtyn yn cowrey ren builley yn clou jannoo, as va fys eck eisht dy nee Paddy Carragh va’n sheshey eck ny-yeih. Ren ee tuittym neealloo er yn thalloo, as va Paddy feer agglit, agh ren eh troggal ee seose as ren eh paagey ee as haink ee ass ayns traa gerrid; as v’ad ny neesht ayns yindys mooar dy row yn coraa ren ee clashtyn gra “Paddy Carragh” er jeet gy kione.

Myr shen t’eh jeeaghyn dy row red ennagh cummal yn snaie jee, as dy vel pooar ennagh elley kiarail dy chur yn sleih aegey cooidjagh as nagh vel eh ooilley yn aigney oc hene. Agh ta lane jeh ny shenn chliaghtaghyn ersooyl marish yn çhenn sleih. Oie vie eu as cadley kiune as sauçhey. Yn çhiaghtoo laa jeh’n chied vee dy ouyr ayns yn vlein hoght cheead yeig kiare feed as nuy jeig.