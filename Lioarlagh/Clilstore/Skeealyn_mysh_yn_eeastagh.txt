Skeealyn mysh yn eeastagh
Ta cooinaght aym er yn traa va’n thammag vooar dy scaddan çheet er coorse yn Daa Hoilshey; tra veagh yn keayn lhieeney jees er yn chlag, veagh yn thammag vooar çheet as veagh yn lieen goll marish gys yn ghrunt as cha row eh çheet seose arragh. Veagh shin coayl ooilley. Veagh shin cuirr lieh jeh’n ghreie as paart dy cheayrtyn coayl shen.

Va enney aym er shenn ghooinney va mainshter baatey, as v’eh cuirr ayns yn thammag. Ren ad prowal ayns traa gerrid as va eeastagh mie aynjee. Dooyrt ad dy row eh traa dy chur er boayrd.

“T’eh ro leah foast,” dooyrt yn mainshter. “Ceau shiu ayn ee tammylt elley as lhig da ny boghtyn meeney thooilley.”

Myr shen ren ad ceau ayn ee reesht. Kione oor ny jees ren ad prowal reesht as cha dooar ad veg agh teadyn, as myr v’ad goaill ny teadyn er boayrd va moggylyn dy lieen fest rish ny teadyn. Ayns traaghyn veagh ny moggylyn lane jeh’n fer beg. As va’n mainshter jeeaghyn er. V’eh gra roish shen, “Lhig da ny boghtyn meeney thooilley.” Agh v’eh gra roo eisht, “Jeeagh shiu er yn boayl ta ny jouill veggey fest nish!” Ren eh caghlaa e aigney dy siyragh.

Veagh dooinney Purt ny Hinshey gra ‘cur’ rish ceau magh yn lieen, as veagh dooinney Purt le Moirrey gra ‘cuirr’3 rish. Er lhiam dy re ‘cuirr’ yn red s’dooghyssagh dy ghra rish.

Veagh ooilley yn flod coayl nyn lieen ayns yn thammag shen, chammah Yernee as Sostnee.

Ren shin cuirr lieh jeh’n ghreie un fastyr er coorse yn thammag vooar as ren shin prowal cha leah as va lossan4 ’syn ushtey as va warpyn aynjee. Eisht ren shin cuirr ooilley as lhie mysh oor dy hraa. Eisht ren shin prowal reesht as va’n lieen lane scaddan. Ghow shin toshiaght dy chur er boayrd, agh cha dooar shin veg agh teadyn ayns yn ayrn va cuirt hoshiaght. Ny-yeih ren shin troggal eeastagh mie. Ta mee aarloo dy smooinaght dy re coayl lieen as scaddan ren cur er yn scaddan faagail yn coorse shen, son cha vel monney er ve ayn rish daeed blein, as tra ren ny eeasteyryn geddyn lieen dy chotton, v’ad coontey dy voghe ad scaddan dy liooar eisht, agh myr s’liauyr va’n lieen as myr s’lhean v’ad jannoo eh, shen myr sloo dy scaddan v’ad goaill. As rish jeih ny daa vlein jeig cha vel eh feeu dy eeastagh scaddan.

Ta’n scaddan er naase goan as ta’n sleih er naase goan ta gee scaddan lurg da ve goit as ta ny brick myrgeddin. Va brick dy liooar ayn roish ren ad jannoo greieyn liauyr as ta mee er vakin ad creck ad son shey punt y keead as veagh brick ry gheddyn ayns y vaart. Veagh eeastagh mie ayn Laa Parick, agh cha vel monney dy vrick çheet nish gys ta’n sourey ayn, as ta punt y keead coontit leagh mie. Ta Crook feer faagit as creen, as cha vel ny blaaghyn puddase agh beg dy vie foast.

Ta mee er chlashtyn shenn eeasteyryn ginsh mychione baatey va cuirt keayrt ayns yn Vaie Vooar5 oie feer aalin magh jeh Bradda, as v’eh kiune as feer dorraghey, as v’ad mysh goll dy phrowal yn lieen, agh dooyrt yn mainshter dy row eh traa dy liooar foast. Hie ad ooilley dy lhie agh yn fer va freayll arrey. Hie eh seose gour e hoshee as chur eh my-ner dy row yn lieen ’sy thalloo6, as ren eh doostey yn çheshaght dy chur er boayrd. Haink ny deiney seose as ghow ad toshiaght dy ghoaill stiagh yn swing agh va’n lieen fest ayns yn thalloo. V’ad streeu lesh ooilley nyn niart agh v’eh feer trome; agh v’ad geddyn trie lurg trie stiagh, as goaill aash nish as reesht, as ec yn jerrey haink yn lieen gys mullagh yn ushtey. As ren eh soilshean er ny sleityn mygeayrt myr dy beagh eh er ve mullagh eayst. As cre v’ayns yn lieen agh pearl mooar, as va ny shenn gheiney cha agglit lesh yn sollyssid echey, chur ad yn raad da’n lieen gys yn thalloo reesht, as va’n pearl mooar ersooyl. As lesh ooilley yn eeastagh as trawlal rieau er dy henney cha vel dooinney erbee er haghyrt er yn pearl mooar. Dy beagh ad er ghoaill eh er boayrd tra v’eh heose oc v’ad ooilley er ve berçhagh dy liooar, agh she jeih gys unnane my nee dooinney erbee geddyn e laueyn er reesht ny geddyn shilley jeh. Agh ren yn sollyssid echey coyrt nyn dappey voue; agh ta fer ny ghaa gys yn laa t’ayn jiu currit cha ommijagh.

Va Charles y Killey7 cliaghtey çheet gys Purt le Moirrey voish Rhumsaa dy eeastagh hakeyn. Cha row eh cha keeallagh as dy chooilley unnane. Ta mish er ve taggloo rish keayrt ny ghaa. Ta mee er chlashtyn Juan y Corrin ginsh mychione un oie v’eh mooie maroo as va’n oie feer aalin, v’adsyn cuirt ayns y Vaie Vooar magh jeh Purt Yiarn. V’ad eeastagh hakeyn son tammylt dy hraa, agh ghow ad ayns laue dy phrowal yn lieen, as tra haink yn lieen gys mullagh yn ushtey va eeast mooar ayn. Ta ny eeasteyryn gyllagh eh guilley purn8. Ta’n kione echey tree keayrtyn wheesh as yn corp as ta beeal feer vooar er; yinnagh yn beeal echey cummal lane poagey as ta skianyn feer lhean er.

Ren Charles briaght jeu, “Cre yn vrout va ayns yn lieen?”

As dooyrt fer jeu dy re yn shenn yuilley v’ayn.

“Jean shiu shassoo dunnal, my yuillyn,” dooyrt Charles, “as marr shiu eh son nagh bee eh mollaght sheelnaue ny smoo.” V’eh gra rish ny deiney shassoo dunnal, agh v’eh hene jannoo lesh yn cabbane cha tappee as oddagh eh. Va Corrin briaght jeh Charles bleeantyn ny lurg shen row cooinaght echey er yn traa v’ad marroo yn shenn yuilley. Va, dooyrt Charles, “agh cha vel eh marroo foast,” dooyrt eh.

Ta’n earish feer sterrymagh ayns shoh, geay as fliaghey, as cha vel monney reamys ayn dy screeu ny traa dy smooinaght, agh jerkal dy bee laghyn aalin çheet ayns traa gerrid.