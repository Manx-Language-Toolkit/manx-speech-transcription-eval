Pleadeilys 1
Pleadeilys eddyr daa Vanninagh dooie.

(Juan as Illiam meeiteil.)

Juan.—T’ou çheet.

Illiam.—Ta, t’ou uss çheet neesht.

J.—Ta moghrey fihn ayn.

I.—Ta shen ayn, agh ta traa mie rastagh harrish ain.

J.—Ta dy jarroo. Geayll oo jeh’n lhong va trait laa chaie mooie jeh Kione Yurby?

I.—Dy ve shickyr—nagh row eh ’sy phabyr?

J.—Cre’n pabyr t’ou uss goaill?

I.—Ta ghaa ny three jin goaill yn Heral eddyr shin; as shimmey oor pleasal t’eh cur orrin ceau; t’eh cur shaghey yn traa, choud’s t’eh ginsh jeh ny reddyn ta goll.

J.—Ta Juan Bouyr as mee hene goaill y Sun eddyr shin. Ta wite pleat jeant ayn er y gherrid shoh mychione y Chiare-as-Feed—wite çhengleyrys.

I.—Hoh! Ommijys lah—jus rud dy lhieeney yn duillag.

J.—Ta ny smoo na shen ayn. Vel oo toiggal ad?

I.—T’ad mie doillee lhiam ny cheayrtyn, foast strou hene dy vel mee lane vie.

J.—Insh dou cre ta’n fockle liauyr shen meanal, ‘rebrezentashyn’. T’ad gusal mennick eh, agh cha vel y cheeall my chione cre t’eh meanal.

I.—Cha s’ayd cre rebrezentashyn! T’ou dty voght glen ny-yeih, mannagh s’ayd cre rebrezentashyn. Jeeagh ’sy dicksinerry, ghooinney as yiow jeeragh eh. Vel dicksinerry ayd—foddee nagh vel—eeaseeym’s nane dhyt.

J.—Oh ta shenn unnane aym ny lhie er y latt1 ayns shen sthie, agh ta ny duillagyn eck faggys ooilley raipit assjee; agh yioym un ockle aynjee2 foast—nee un duillag shen.3

I.—Cre sheeu dhyt boirey? Inshym’s mee hene dhyt, ghooinney. Rebrezentashyn—ta shen fer shassoo ayns ynnyd fer elley. Ta’n Heral shassoo er dy lhisagh sleih jannoo leighyn dy phleasal ad hene, cha nee faagail da’n Kiare-as-Feed ad. As dy jarroo ta mish mee hene goaill toshiaght dy leaystey red beg bentyn daue. Nagh beagh eh foddey share dooin stroak ve ain ayns ny coonseilyn oc? Shen myr tadyr ayns Sostyn. Ta dagh skeerey cur stiagh dooinney ayns yn ynnyd oc: dooinney reiht lioroo hene. As nagh mie veagh eh dy voghe shin kied voish y Ree dy reih dooinney ayns y skeerey ain, fer veagh toiggal feme y skeerey, as myr shen veagh fondagh dy chiarail leighyn fondagh dooin?

J.—Cha vel mee gobbal. Nish hene t’ad taggloo jeh gobbal kied da ny heirinnee ta shirrey4 cur pudaaseyn ass çheer; as ta fys mie ain ooilley er dy vel shoh red feer neu-chreeney; son cre’n phrice yiow nish er yn arroo? As cre’n aght nee yn tannys y mayl? Er son feme cha bee ayn: yiow main palçhey voish Nalbin, as shen ayns traa giare, lhig da gennid ve ayn ny dyn; agh ta fys ain er un red, bee curnaght voish ny çheernyn mooie lhieeney stiagh orrin, as freayll sheese price yn arroo myr boallagh eh, myr shen nagh bee çhionse edyr faagit dooin.

I.—Ta’n irrin ayd. C’raad yiow sleih argid ec y traa t’ayn dy eeck ny feeaghyn bleeaney oc? Agh bee eh ny share da ny leighderyn.

J.—Wahll, wahll, cha vel shoh agh un red ny-yeih, agh shimmey red t’ayn.

I.—Shoh yn queshtan, vel eh lowal da’n Chiare-as-Feed jannoo leigh erbee fegooish consent y theay? Er-nonney lhig daue ve reiht liorish y theay, as eisht veagh dagh skeerey as çhionse echey son cairys; son oddagh ad eisht jannoo stiagh rish y dooinney mooar oc hene er dy chooilley oyr jeh egin foshlit ny feme erbee oddagh ve reaghit liorish leigh noa.

J.—Veagh shoh resoonagh, dy ghra yn chooid sloo jeh. Agh cre sheeu taggloo? Cha vowmayd nyn aigney!

I.—Kys s’ayd’s son shen? Foddee dy now.

J.—Beggan! Ta’n Kiare-as-Feed as sneih currit orroo, as t’ad gra dy vel ad corree, as dy vel paart jeu hene screeu ayns y Sun cha keoi as dy beagh ad dy feer baanrit.

I.—Cha voddym credjal shen—ta sins5 smoo ayndoo na dy ghoaill olk rish yn irriney, shickyr. Ta fys mie oc er nagh re noi oc hene myr deiney er-lheh ta’n chooish bentyn, agh daue myr king-leeidee yn theay, as shen-y-fa cha vel eh queshtan ta bentyn da resoon cadjin, chamoo t’eh madyr erbee dauesyn agh dys vondeish y çheer; çheu-mooie jeh shen, dy beagh ad currit ass oik mairagh veagh eh dys y vondeish oc hene, son haueagh eh cost daue cha nee beggan, goll dys Balley Chashtal myr whilleen goayr dys bwoaillee. Ec y chooid smessey veagh ad myr vadyr: as eer bentyn da nyn ooashley oddagh eh ve ny share, son oddagh ad, whilleen as ta feeu, ve reiht ass y noa. As lurg ooilley quoi s’fondagh veagh son y vissness na ad hene?

J.—Cha s’aym’s boy, agh hee main cre jir yn Heral tra hig eh. Ta mish coontey lane jeh’n Heral. Ta mee treeal goaill eh son y nah raiee. Eeasee oo dou eh, as eeasym’s y Sun dhyt’s. Bee pleat dewil goll son shiaghtinyn.

I.—Dyn dooyt cha vod ad ve feagh.

J.—T’ou uss er çheu yn Heral.

I.—Ta mee goaill rish dy vel, as cha nee fegooish resoon. Ta ooilley yn sleih son echey. Eie stiagh myr t’ou goll shaghey, as jeeaghym’s dhyt eh.

J.—Feer vie, my vees traa aym nee’m gyllagh er y raad back.