Tey, coffee as feeacklyn
Ta cooinaght aym pene er ben ren goll gys Purt Çhiarn as ren ee kionnagh kuse dy choffee, as tra haink ee dy valley ren ee cur yn pash beg er yn aile, dooyrt ee, as jannoo tey jeh.

Ta mee smooinaghtyn de re tey as reddyn millish ta cur er feeacklyn sleih gaase loau, son va’n shenn sleih ayns Creneash fegooish ny beishtyn ooilley laghyn nyn mea. Ren mee clashtyn Illiam Beg yn Vrandy fenaght jeh e huyr cre’n aght va ny feecklyn eck. V’ee er ve son traa liauyr son sharvaant ayns thie dooinney mooar ennagh as geddyn palçhey tey. Dooyrt ee dy row ny feeacklyn eck ooilley ersooyl.

“Cre’n aght ta ny feeacklyn ayd’s?” dooyrt ee.

“Ta ny feeacklyn aym’s cha birragh as feeacklyn quallian moddee,” dooyrt eshyn.

Myr shen t’eh jeeaghyn dy re yn tey as ny reddyn millish ta’n sleih mooarey as ny paitçhyn gee ta cur er ny feeacklyn dy shymley ersooyl.