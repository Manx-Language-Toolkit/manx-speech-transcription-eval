Cre’n aght oddys peccagh e hooillyn y hayrn cooidjaght, er derrey t’eh er hymney eh hene gys coadey Jee ooilley-niartal?
Ta shin ooilley goaill rish, dy vel shoh feer resoonagh, as nyn gurrym kianlt dy yannoo.
Agh cre’n aght oddys dooinney Jee y hirveish tra ta’n cree laadit lesh meshtallys?
Lhisagh padjer ve chebbit lesh injillid as lesh ammys, lesh creeaghyn glen, as aigney Creestee.
Agh kys oddys shoh ve jeant tra ta’n dooinney ny ommidan ass e cheeayll; as e yuntyn ro annoon dy ymmyrkey seose yn challin eajee.
Vod eshyn goaill yn daanys er, dy loayrt rish Jee, tra nagh vel keeayll ny tushtey echey dy loayrt rish e naboo?
Vod eshyn e chree y hroggal seose gys yn Chiarn, ta hannah laadit lesh rouanid as meshtallys?
As cre fys dhyt veshtallagh, nagh re noght yn oie s’jerree vees oo bio? Hie yn ree mooar Belshazar er dunverys er yn oie cheddin v’eh giu as meshtallys.
As hie Elah ree Israel er dunverys erreish da ve er-meshtey ayns eer mean y veshtalys.
Ta ny reddyn shoh scruit ayns Goo Yee, er son raaue as sambyllyn dooinyn.
Liorish fakin ny briwnyssyn agglagh ren tuittym er yn pheccah shoh, dy vod shinyn ayns traa ve coyrlit dy hea veih meshtallys, as dy livrey shin hene veih corree as jymmoose Yee: t’ou dy feer vennick er hoiaghey beg jeh myghin as surranse foddey Jee.
As nagh vel aggle ort, dy jean oo eh y vrasnagh dy ghiarey sheese oo ayns mean dty pheccaghyn?
Shimmey cha aeg as cha lajer as t’ou uss nish, ta er duittym nyn gadley ayns meshtallys as nagh ren rieau doostey er derrey haink ad gys cooinaghtyn ayns aile niurin.
Cha leaie hooar yn meshtallagh (ayns yn sushtal) baase, agh chelleeragh ta shin lhaih, dy re ayns niurin hrog eh seose e hooillyn, as v’eh ayns torchaghyn.
Agh cha vel meshtallys ny lomarcan jannoo dooinney neu-fit dy hirveish Jee agh t’eh eisht ayns lheid yn condition nagh vel pooar erbee echey dy hassoo noi miolaghyn, as eisht ta’n jouyl dy leeideil eh ayns cappeeys myr saillish gys dy chooilley nhee ta olk.
Liorish yn ard pheccah shoh ta peccee drogh yantee faagail ad hene foshlit gys dy chooilley nhee ta scammyltagh; as foddee ad ayns yn tullogh lheid yn scammylt y gheddyn nagh vod dy bragh ve jarroodit.
Foddee yn lhiannoo nagh daink foast er yn theihll oyr ve echey dy ghwee mollaght er meshtallys as neu-heeltys e ayr vee-reiltagh.
Son s’feer eh.
Quoi ec ta dobberan?
Quoi ec ta trimshey?
Cre raad ta streeu?
Cre raad ta drogh ghlare?
Quoi ec ta lhottyn ny brooghyn gyn oyr?
Ocsyn ta fuirraghtyn foddey ec ny thieyn lhionney, ocsyn ta coyrt rish rouanid as meshtallys, tra lhisagh ad ve shirveish Jee, as er-nonney ny mygeayrt-y-mysh nyn businessyn onneragh, vaghey myr deiney nish, ta treishteil dy ve maynrey ny lurg shoh.
Cre cha mennick ta meshtallee foiljagh jeh streeu, jeh corree, drogh ghlare, jeh loo as gweeaghyn as dy chooilley olkys, gys mee-ooashley Jee, scammylt da’n chredjue Creestee as trimshey dy chooilley Chreestee mie.
As dy jarroo, tra ta sleih er choayl nyn geeayll as nyn dushtey, cha nee yindys erbee, my taddyr ass towse mee-chrauee, as dy vel yn drogh er geddyn yn varriaght harrystoo, dy vel eh dy mennick tilgey ad ayns yn aile dy chorree as dy yymmoose, as dy mennick ayns yn ushtey dy voghtynid as dy heaghyn dy stroie ad.
Ayns un ockle.
Ta meshtallys tayrn dooinney gys ny huilk smoo, as gys ny peccaghyn s’eajee: peccaghyn (er son shickyrys) nee Jee eh y eamagh gys coontey gyere er nyn son.
Myr shen, nagh negin dooin shin hene y volley cha vod un p[h]eccah dy bragh ve cloagey ny leshtal er son peccah elley, as, shen-y-fa, eshyn ta coyrt rish peccah ayns e veshtallys, shegin da arrys sharroo y ghoaill tra t’eh sober ny sheelt, er-nonney jerkal er son ny ymmodee briwnyssyn, as yn kerraghey agglagh ta Jee er vaggyrt da meshtallee as ny peccee mee-arryssagh chammah ’sy theihll shoh as shen ta ry heet.
