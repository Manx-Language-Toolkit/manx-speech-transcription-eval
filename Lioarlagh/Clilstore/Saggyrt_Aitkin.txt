Ta’n earish feer fowanagh as cha vel caa aym dy yannoo monney screeu. Ta’n earish er ve feer fliugh as geayagh agh t’eh er ve çhirrym rish shiaghtin as yn gheay niar sheidey dy lajer. Ta mee gaase feer skee jeh tooilleil er yn cheayn. Ta shin tooilleil fud ny hoie as cha vel monney traa ain dy chadley ayns yn laa. Dy beagh yn earish aalin veagh eh lane share dooin. Ta’n earish rastagh er ve doogh son yn rheumatism.

Ren mee lhaih coontey beg yn laa shoh chaie jeh Saggyrt Aitken¹ tra v’eh preaçheil yn sushtal ayns Mannin. As er yn oyr dy row eh bentyn rish Mannin, ta mee er screeu coontey beg jeh ayns Gaelg, çhengey ny mayrey. Ayns yn vlein hoght cheead yeig as jeih as feed—va shen blein roish va mish ruggit—haink Saggyrt Aitken gys Mannin as ga dy row eh saggyrt cha row monney graih ec ny saggyrtyn Manninagh er. Cha row agh daa haggyrt ayns Mannin yinnagh fosley ny kialteeyn oc da dy phreaçheil ayndoo. Tra ghow eh toshiaght dy phreaçheil as yn obbyr goaill toshiaght dy mie, va ny saggyrtyn loayrt noi yn obbyr echey. Ny-yeih va Aitken er ny ghreinnaghey liorish Spyrryd Yee. As va meeiteil yindyssagh va echey ayns Purt ny Hinshey fud eeasteyryn voish Towl Lugh² ayns Cornwall.

Ny lurg shen va’n sleih çheeragh cuirrey eh dy phreaçheil ayns ny cabbalyn, agh cha row eh feer vooiagh dy gholl ayns cabbal er yn oyr dy row eh saggyrt. V’eh coontey creoi jeh agh dooyrt eh rish hene dy row eh ny share da geddyn yn sleih dy hyndaa my she ayns cabbal veagh eh hene. As ghow eh toshiaght dy phreaçheil ayns boayl erbee dy row eh geddyn sleih dy eaishtagh rish as dy chur seose nyn beccaghyn as çhyndaa gys yn Çhiarn. As v’eh preaçheil ayns cabbalyn as soaltyn as ayns ny magheryn tra veagh yn earish aalin, ayns boayl erbee dy row sleih çhaglym.

As va ymmodee sleih er ny hauail ec ny meeiteilyn echey as er ny yannoo cretooryn noa ayns Creest trooid ooilley yn ellan veg gys nagh row s’coan lhiannoo jeh daa vlein jeig dy eash nagh row er chlashtyn jeh’n saggyrt as yn phooar veagh goll marish. Va ymmodee jeh ny meeiteilyn echey ayns corneilyn magher as soaltyn agh va ny soaltyn mennick ro veg dy chummal yn sleih veagh çhaglym ayns dy chooilley ynnyd veagh eh preaçheil ayn. Tra va’n obbyr vooar shoh ec yn yrjey, va eirinnagh va mie jeh ayns yn seihll as v’eh troggal staabyl as soalt as thie ollee ooilley ayns nane, as roish ren eh ayrnyn jeu ghow eh ayns laue dy choodagh eh lesh shiaull as dy vriaght yn saggyrt dy phreaçheil ayn.

Myr shen ren ad geddyn coodagh er yn thie mooar. Ren ad cur fys gys yn saggyrt dy heet as va’n saggyrt booiagh dy liooar. Myr shen v’eh currit magh ec ny meeiteilyn dy row yn saggyrt goll dy phreaçheil ayns yn thie mooar lheid yn oie shen. Dooyrt yn eirinnagh dy row yn saggyrt gaccan dy row dy chooilley voayl ro veg da, agh dy row palçhey reamys ayns yn thie shoh son dy jinnagh eh cummal shiartanse dy housaneyn. Mysh meeilley voish thie yn eirinnagh va’n braar saa echey cummal, as va lane streeu er ve oc mysh çhymney nyn ayr as tuittym-magh feer dewil; as ren yn braar saa breearrey nagh jinnagh eh goll stiagh ayns thie yn braar shinney choud as veagh eh bio.

Tra haink yn fastyr dy row yn saggyrt dy chummal yn meeiteil ayns yn thie mooar noa as yn sleih jannoo toshiaght dy haglym, er y çhooyl va’n thie mooar er ny lhieeney gys nagh row reamys ayn da ooilley’n pobble. Ren yn skeeal jeh’n thie mooar goll harrish yn ellan foddey as gerrid, as ren yn sleih çhaglym veih dy chooilley ayrn jeh lhiattee shen yn ellan veg. Va braar saa yn eirinnagh ayns yn garey marish e ven-heshey fakin yn sleih goll shaghey, as v’eh feer neu-easal ayns e aigney nagh row eh son goll dys yn meeiteil marish yn chooid elley jeh’n sleih. Cha voddagh eh cummal gys e obbyr agh shooyl mygeayrt ayns yn garey marish yn ven.

“Cha vel dooyt erbee,” dooyrt eh rish yn ven ec y jerrey, “nagh beign feer vooiagh goll gys yn meeiteil marish yn sleih shoh ta goll shaghey dy chlashtyn yn saggyrt preaçheil lurg ooilley.”

“Cre’n oyr nagh vel oo goll eisht?” dooyrt yn ven.

“Ta mee cooinaght er yn yialdyn ren mee nagh jinnin goll stiagh ayns thie yn fer shen choud as vee’m bio,” dooyrt eshyn.

“Foddee oo goll stiagh ayns y toalt echey ny-yeih,” dooyrt ish. “Cha vel shen myr goll stiagh er dorrys yn thie echey.”

Agh cha jinnagh eh goll ny geaishtagh rish ny goan eck. Ayns yn traa shen ren yn saggyrt goaill toshiaght lesh yn shirveish choud as v’eh hene as yn ven goll mygeayrt yn garey jeeaghyn harrish ny poseeyn³ ayns yn garey. Va’n fastyr feer aalin as kiune; cha row ayn agh ennal feer fardalagh dy gheay çheet veih’n toalt lesh thie yn braar saa. Roish ren eh hene as yn ven faagail yn garey ren ad clashtyn coraa myr coraa peiagh feer doaltattym.

“Ren oo clashtyn shen?” dooyrt eh.

“Cha ren,” dooyrt ee.

“Ta mee smooinaght dy vel shin clashtyn thassane çheet voish yn toalt,” dooyrt eh.

Eisht ren ad geaishtagh feer virragh, as ren ad clashtyn dy baghtal yn saggyrt geamagh magh gloyr gys Jee er yn yrjey. Haink yn coraa harrish meeilley dy ghrunt—çhaghter Yee gys yn braar saa va cha creoi ayns peccah as nagh jinnagh eh leih da e vraar shinney.

“O ven,” dooyrt eh, “ren oo chlashtyn shen? Ta’n saggyrt gloyraghey Jee, as ta shin clashtyn eh meeilley jeh, as ta shinyn ayns shoh shirveish yn jouyl ooilley ny ta shin son jannoo da!”

Cha dooyrt eh ny smoo. Agh ren eh faagail yn ven gyn-yss jee, as tra honnick ee dy row eh ersooyl ren ee goll dy yeeaghyn er e hon, as hooar ee eh ayns yn chuillee er e ghlioonyn ec padjer, as v’eh angaaishagh ayns e annym er çheu-sthie as feer arryssagh, as v’eh geamagh gys Jee dy yannoo myghin er. Eisht ren yn ven gliooney marish dy phrayal as dy ghoaill rish e peccaghyn as dy eamagh gys Jee son myghin. V’ad freayll un sharvaant, as tra ren ee clashtyn ad ec padjer ghow ee lane yindys jeh er yn oyr nagh ren ee rieau clashtyn ad goaill padjer ayns yn thie, as haink ee gys dorrys yn chuillee dy eaishtagh roo. Ayns traa gerrid ren ee gennaghtyn dy row ish ayns feme saualtys myrgeddin, as doshil ee dorrys yn chuillee, as ren ee gliooney rish lhiattee e benainshter.

Tra va’n meeiteil mooar harrish, va dooinney çheet gys e chummal voish yn meeiteil, as v’eh dooinney crauee as tra haink eh er-gerrey da thie yn braar saa, ren eh clashtyn sheean ennagh ayns yn thie, as ren eh goll gys yn dorrys dy eaishtagh. As tra ren eh clashtyn ad jannoo lheid yn feiyr, doshil eh yn dorrys as hie eh stiagh ayns yn thie as shen yn boayl hooar eh yn mainshter as yn venainshter as yn çharvaant, yn three ayns un chuillee moylley Jee as goaill boggey ayns Creest v’er ghoaill ersooyl nyn beccaghyn as er chur daue yn feanish firrinagh jeh bea noa as credjal fegooish dooyt. Myr shen ghow yn dooinney boggey maroo as cheau ad lane jeh’n oie ayns padjer as booise.

Cha ren mee rieau clashtyn jeh preaçhoor roie ren yn coraa echey goll gys cree dooinney meeilley jeh agh ta spyrryd Yee pooaral dy liooar dy loayrt rish cooinsheanse dooinney as dy hoilshagh da yn stayd t’eh ayn. Ta mee er chlashtyn yn shenn sleih taggloo jeh Saggyrt Aitken keayrt ny ghaa, agh cha ren mee rieau lhaih red erbee mychione echey er gys nish. Ta feme dy liooar dy jinnagh fer elley jeh’n sorçh echey çheet gys Mannin ayns ny laghyn shoh, son ta dy chooilley heeloghe gaase ny s’daaney as goll ny smessey as t’eh feer licklee dy re shen myr neemayd tannaghtyn gys vees towse nyn beccaghyn er ny lhieeney seose, as ta mee dy mennick fakin paitçhyn jannoo reddyn nish nagh row mish er yannoo tra va mee my ghooinney.