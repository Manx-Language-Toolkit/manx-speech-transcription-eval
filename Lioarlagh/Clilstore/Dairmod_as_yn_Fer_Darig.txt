Dairmod as yn Fer Darig
Ren mee clashtyn jeh dooinney va ayns yn seihll ymmodee bleeantyn er dy henney as va’n sleih gra Dairmod rish son far-ennym.
Ren eh troailt harrish lane jeh’n seihll ayns laghyn e aegid, as ren eh çhaglym kuse veg dy argid.
Eisht haink eh reesht gys yn boayl raad v’eh ruggit as troggit. Ren eh kionnagh croit veg ayns boayl feer fadane.
Va balley beg çheerey mysh kiare ny queig dy veeillaghyn voish, as ayns shen v’eh jannoo yn dellal echey.
Va awin roie eddyr yn thie echey as yn balley, as va claghyn mooarey currit ayns yn awin dy hooyl harrishdoo.
Tra veagh yn earish fliugh ayns yn geurey, veagh eh cummit er yn çheu echey hene jeh’n awin liorish yn thooilley veagh coodagh ny claghyn.

Keayrt dy row ayns yn geurey ren eh ceau feer trome son tammylt mie dy hraa.
As va Dairmod roit ass tombaagey. As tra ren yn earish troggal rish un fastyr, v’eh kiarit dy gholl harrish yn awin dy gheddyn tombaagey.
Agh tra haink eh gys yn awin ayns yn choleayrtys cha voddagh eh fakin ny claghyn lesh yn thooilley mooar va roie harrystoo.
Shen-y-fa v’eh eginit dy gholl roish dy valley reesht fegooish tombaagey, as v’eh coontey ny smessey jeh na dy beagh eh er ve fegooish e hibber.

Hie eh dy rouail ayns unnane jeh ny magheryn dy chur shaghey yn traa.
Myr v’eh shooyl neose as seose ayns yn vagher, ren yn eayst girree feer yennal as soilshean harrish ooilley.
Va Dairmod ayns mullagh yn vagher ec yn traa shen. Ren eh çhyndaa mygeayrt as goll shooyl sheese yn liargagh, as tra v’eh er-gerrey da mean yn vagher cre honnick eh agh sheshaght-chaggee feer vooar er nyn jaglym ayns kione heese yn vagher, ooilley er mooin cabbil.
Ren Dairmod clashtyn yn ard-reiltagh oc briaght row ad ooilley aarloo dy gholl er nyn doshiaght as dooyrt fer jeu nagh row eshyn aarloo foast son dy row eh fegooish cabbyl.

“As cha vel eh feeu diu goll,” dooyrt eh, “fegooish yn Fer Darig ve ayns yn çheshaght, son cha vod shiu geddyn yn varriaght er nyn noidyn.”

Dooyrt yn ard-reiltagh, “Ta Dairmod çheet sheese ayns mean yn vagher; gow as jean cabbyl jeh.”

Tra ren Dairmod clashtyn shen, ghow eh toshiaght dy phrayal as dy yannoo cowrey yn chrosh.
Agh cha row pooar echey dy gholl ass yn ynnyd v’eh ny hassoo ayn, son v’eh ayns aggle mooar.
Haink yn Fer Darig seose huggey as v’eh coamrit ayns e gharmad jiarg as edd jiarg er e chione as cliwe dy ghaa foyr ayns e laue, as dooyrt eh rish Dairmod, “Cha vel mish ayns aggle erbee roish dty phadjeryn as dty chroshyn.”
As ren eh bentyn rish Dairmod lesh e chliwe, as ayns tullogh va Dairmod jeant ny chabbyl as yn Fer Darig er e vooin.

Myr shen ren yn Fer Darig markiaght er gys yn çheshaght-chaggee as geddyn ayns yn ynnyd echey hene.
Eisht ren yn ard-reiltagh cur yn fockle daue dy gholl er nyn doshiaght.
Myr shen hie ad ersooyl joltey gys ren ad çheet er gys yn cheayn.
Eisht dooyrt yn ard-chaptan roo dy gholl harrish yn aarkey.
Myr shen ghow ad toshiaght dy lhiggey harrish ny tonnyn, as va Dairmod lhiggey ayns yn toshiaght as yn Fer Darig er e vooin gys haink ad gys çheer elley.
V’eh jeeaghyn dy row ee çheer feer vessoil son va palçhey tombaagey gaase aynjee.

Tra haink ad jeh’n cheayn va sheshaght-chaggee elley ayns shen dy choyrt eddin daue, as ghow ad toshiaght dy chaggey ec keayrt, myr shen dy row ny cabbil lhiggey noi ry hoi as ny sidooryn gobbraghey nyn gliwenyn er dagh çheu son traa liauyr, as cha voddagh ad gra quoi yinnagh geddyn yn varriaght gys ren Dairmod geddyn lhott beg fo e hooill lesh cliwe fer jeh ny noidyn.
Eisht ren Dairmod gaase keoi as feer fargagh, as ghow eh toshiaght dy sprettal as dy yonseragh as dy ymmyltey lesh e amman, as v’eh lhieggal cabbil ny noidyn gys yn thalloo. As ayns traa gerrid ren ny noidyn oc cur cooyl as roie ersooyl as faagail yn magher-caggee daue, as ren ad geddyn yn varriaght trooid Dairmod. As tra va ooilley ny noidyn ersooyl, dooyrt yn ard-chaptan roo dy haglym yn spooilley as dy gheddyn shibber vie aarloo ayns siyr dy beagh ad aarloo dy gholl thie reesht roish yinnagh yn laa brishey.

Myr shen va paart çhaglym yn spooilley as paart elley geddyn aarloo yn shibber, agh va Dairmod goaill aash ayns yn traa shoh.
Va’n ard-chaptan jannoo mooar jeh er yn oyr dy ren eh geddyn yn varriaght daue harrish nyn noidyn.
Ayns traa gerrid va’n spooilley ooilley çhymsit as va’n shibber aarloo. Eisht ren ad ooilley soie sheese as va reill ass towse oc, as hooar Dairmod e haie dy ee as dy iu palçhey feeyn as jough lajer, gys v’ad ooilley er ny yannoo magh.
Eisht dooyrt yn ard-reiltagh roo dy gheddyn er mooin cabbil as dy ve aarloo, tra yinnagh eh cur yn fockle daue dy lhiggey harrish y cheayn reesht.

“Agh cha beg as oddys shiu jannoo,” dooyrt eh, “dy eeck Dairmod son yn cooney t’eh er choyrt dooin, dy chur lesh lane-doarn y pheesh dy hombaagey ayns nyn laue da.”

Tra v’ad ooilley aarloo, chur yn ard-chaptan yn fockle daue dy gholl er nyn doshiaght.
Eisht hie ad er nyn doshiaght joltey gys haink ad gys yn cheayn.
Eisht ren ad goaill toshiaght dy lhiggey harrish ny tonnyn freaynagh, as ayns traa feer gherrid v’ad ec y thie ayns magher Dairmod reesht ec brishey yn laa, as ren ad ooilley goll ass shilley Dairmod ec keayrt.
Eisht ren Dairmod soie sheese er y thalloo dy resooney rish hene as dy smooinaght er ooilley ny v’er daghyrt da trooid yn oie shen.

As myr va’n laa goaill toshiaght dy aase sollys, ren eh clashtyn fer ennagh geamagh da.
As ren eh girree seose dy yeeaghyn quoi v’ayn agh cha ren eh fakin unnane erbee.

Agh dooyrt yn coraa v’eh er chlashtyn rish, “Dairmod, gow royd dy valley as gow dty aash, as ny soie er yn thalloo feayr lurg dhyt v’er ve gollish son cha vel eh mie er dty hon.
T’ou yn baagh share ren mee rieau markiaght, as tra vee’m laccal cabbyl reesht bee fys aym c’raad nee’m geddyn fer mie; as jeeagh nish er yn thorran dy hombaagey shoh, t’eh ooilley lhiat hene.”

Myr shen ren Dairmod cur-my-ner thorran dy hombaagey er-gerrey da ayns y vagher, yn tombaagey ren yn çheshaght-caggee cur lesh ayns nyn laueyn voish yn çheer v’ad caggey ayn. Eisht ghow Dairmod cree tra honnick eh yn thorran dy hombaagey, as ghow eh paart jeh marish gys e chummal. As tra hie eh gys y lhiabbee ren eh cadley son traa liauyr gys ren eh doostey reesht. As cre erbee v’eh giare er e hon ayns e vea ny lurg shen, va palçhey tombaagey echey. Agh cha ren mee rieau clashtyn dy daink yn Fer Darig dy gheddyn eh son cabbyl ny lurg shen.

T’eh feer licklee dy vel Dairmod marroo foddey er dy henney.
As cha vel mee er chlashtyn jeh dooinney erbee ren meeiteil rish yn Fer Darig er dy henney, as foddee eh ve dy vel eshyn marroo myrgeddin, ny ersooyl gys yn çheer ren ad cosney lesh nyn gliwenyn ayns caggey.
Agh cha vel monney caggey er ve ayns yn seihll rish tammylt dy hraa as ta sheshaght-chaggee yn Fer Darig deiney feer shenn nish my t’ad bio foast, agh ta’n sorçh dy sleih shen ta mee er chlashtyn ceau eash feer vooar.
Ren mee clashtyn jeh oikan beg dooyrt rish e voir yn chied fockle ren eh loayrt: “Ta mish queig cheead yeig blein ayns yn seihll, as cha ren mee rieau fakin unnane gimbyl lesh bleaystyn ooh roie.”

Myr shoh ta jerrey er skeeal Dairmod as yn Fer Darig, screeut yn hoghtoo laa yeig jeh’n chied vee jeh’n ouyr ayns yn vlein hoght cheead yeig kiare feed as nuy jeig.