Skeeal yn glashtin va spoiyt
Keayrt dy row—shen yn aght cair dy ghoaill toshiaght lesh skeeal—va dooinney cummal ayns Ballachrink.
V’eh enmyssit Costain, ayns traa ny glashtinyn roish nish, as tra haink imbagh yn arragh mygeayrt, chur eh lesh yn çhesheragh magh er yn magher dy hraaue, as va ny cabbil ayns stayd feer vie as feer roauyr.
Cha row eh agh traa gerrid mooie gys haink fer jeh ny glashtinyn er-gerrey.
As ren eh fenaght jeh Costain cre’n aght dy row ny cabbil echey cha roauyr as cre va’n oyr jeh.
Dooyrt Costain rish dy re er yn oyr dy row ad spoiyt as ny claghyn giarit assdoo.
“Jinnagh mish gaase roauyr,” dooyrt y glashtin, “dy beagh ny claghyn giarit assym?”
Dooyrt Costain rish dy jinnagh eh gaase roauyr dy liooar eisht.
Myr shen ren ad cordail dy row Costain dy yiarey ny claghyn ass yn ghlashtin as va’n glashtin dy yiarey Costain tra veagh eh hene er ny slaanaghey.
Myr shen ren Costain cur giarey gonnagh da as jimmee eh roish gys Lingowl, as cha row eh fakinit son meeaghyn dy hraa, myr shen dy dooar Costain yn traaue as yn cleiy as yn obbyr cabbil jeant.
Agh lurg meeaghyn dy hraa va’n glashtin fakinit reesht goll mygeayrt.
Eisht va Costain fo aggle trome dy veeiteil yn glashtin, as v’eh ceau yn traa follagh eh hene ayns e hamyr lhiabbagh.
Agh haink yn traa mygeayrt dy row eh traa dy ooiragh ny puddaseyn.
Agh cha by lhoys da Costain goll çheu-mooie jeh’n dorrys; fey-yerrey ghow ben Costain ayns laue dy gholl magh lesh ny cabbil dy ooiragh ny puddaseyn ee hene.
Myr shen ren ee coamrey ee hene ayns garmad yn dooinney as goll magh lesh ny cabbil ee hene.
Agh cha row ee feer foddey ec obbyr gys honnick ee yn glashtin çheet harrish ny magheryn, as v’ee garaghtee ayns e muinneel dy beagh eh mollit.
Myr shen haink eh er-gerrey agh cha row eh ayns stayd monney share na roish v’eh giarit.
Agh cha ren eh goaill tastey nagh re yn dooinney v’ayn.
Dooyrt eh dy row yn traa er jeet dy yiarey eshyn nish.
Agh dooyrt yn ven rish dy row ee giarit dy liooar myr v’ee, agh dooyrt yn glashtin dy row eh laccal shilley jeh ny-yeih.
Myr shen ren eh roostey ee as fakin yn giarey as va e happey currit voish.
“Atreih,” dooyrt eh, “t’ou giarit ny smessey na mee hene; cha byrrys dhyt ve cassey hoaney myr v’ou shooyl geiyrt er y keeaght.”
Myr shen hie eh roish.
As cha vel eh er ve fakinit veih’n laa shen gys yn laa t’ayn jiu.
T’eh coyrt prowal jeh dy ren Costain coyrt jerrey er sheeloghe ny glashtinyn liorish spoiy yn ayr oc, son cha vel ad taaghey thieyn eirinnee nish dy vel mee clashtyn jeu.
T’eh jeeaghyn liorish shoh nagh vel sluight erbee ec ny glashtinyn as dy ren Costain cur jerrey orroo.
As foddee eh ve dy ren fer ennagh elley spoiy ayr ny ferrishyn as ny pollonee son t’ad ooilley er nimmeeaght ersooyl.