Cooinaghtyn my vea
Ta mee goll dy insh skeeal beg diu jeh reddyn t’er gholl shaghey ayns my vea hene. Ta mee smooinaghtyn ny cheayrtyn dy voddin ginsh mysh ny reddyn t’er gholl shaghey, myr ta’n ‘Thollag Faiyr1’ er screeu ayns yn lioar jeh cooinaghtyn shenn Vanninagh.

Ta cooinaghtyn aym’s myrgeddin er laa roish nish tra va mee goll gys yn scaddan marish Jacky yn Dooinney Nicky2. Va laa dy row as va’n gheay niar sheidey creoi, as dooyrt Jacky dy row eh ny bare dooin fuirraght ayns yn purt dy varkagh3 yn lieen, son dy row rour geay ayn dy gholl gys yn cheayn. Va mee hene cummal ayns Ballafesson ayns ny laghyn shen. Ghow shin toshiaght lesh yn barkagh ec keayrt; as va’n barkagh jeant mysh jees er y chlag. Agh va’n gheay niar er ghoaill fea traa shen as v’eh feer aalin as çheh. Dooyrt mee rhym pene dy row eh ny bare dou goll gys Creneash gys thie my ayr dy gheddyn slat-eeastee, as dy gholl gys yn chreg dy eeastagh bollanyn4.

Myr shen hie mee gys Creneash, as tra haink mee gys thie my ayr, va eshyn ec yn thie myrgeddin as geddyn aarloo yn slat dy gholl gys yn Cheyllys dy eeastagh neesht. Eisht hie shin roin cooidjagh gys yn chreg. Tra haink shin gys yn Cheyllys, hie eshyn dy scrapey son bite ayns yn Cheyllys Veg5, as hie mish dy scrapey son bite ayns Carrick ny Haa. As hooar mee shiartanse dy veishteigyn ayns traa gerrid. Eisht ren mee goll dy eeastagh er Creg y Cubbon, agh cha row ny bollanyn jannoo monney.

Ayns traa gerrid haink my ayr dy eeastagh er yn chreg marym, as ren eh ginsh dou mysh sheshaght dy leih seyrey va goll mygeayrt er yn Pharade6, as dy row aile foaddit oc dy hiow ushtey. As va un dooinney feer thollee ayn, dooyrt eh. As va slat-eeastee ec yn dooinney mooar. As ren eh goll sheese er Gob ny Claghyn Baney dy eeastagh, as va my ayr er-gerrey da jeeaghyn son bite ec yn traa shen. Ayns traa gerrid ren yn dooinney mooar tuittym ayns yn cheayn, as roie my ayr dy chooney lesh dy gheddyn ass yn ushtey. As dy be7 dy row eh cha faggys da, dooyrt my ayr, cha row eh er gheddyn ass yn cheayn. Agh va’n fastyr feer çheh ec yn traa shen.

Dooyrt my ayr rhym dy row yn dooinney mooar laccal eh dy ghoaill beaghey maroo, agh va my ayr feer neu-arryltagh mysh goaill beaghey ayns thie erbee agh yn thie echey hene. Dooyrt mish rish dy bare lhiam, dy beign’s er ve ayns shen, dy row mee er ghoaill yn çheb echey. Ren shin soie er yn chreg mysh oor; as va ny bollanyn feer lhag. Dooyrt my ayr nagh row eh feeu ceau yn traa ayns shen ny sodjey. Dooyrt mee rish dy row mish goll gys y Pharade dy yeeaghyn er yn çheshaght vooar dy yoarreeyn va er. As my yinnagh ad çhebbal bee dou dy jinnin goaill eh.

Myr shen ren mee goll gys yn Pharade, as va sheshaght vooar ayn nyn soie mygeayrt-y-mysh yn dooinney mooar, as v’eh coamrit lesh oanraghyn ny mraane. Va aile mie oc, as ren mee briaght jeu beagh ad booiagh cur kied dou dy chur aile ayns my phipe ec yn aile oc ayns Baarle.

Dooyrt yn dooinney mooar rhym ayns Gaelg, “Foddee oo coyrt aile ayns dty phipe as yiow beaghey neesht my nee oo goaill eh.”

Ren mee cur booise da son yn çheb as goaill beaghey maroo. Chur ad palçhey dou dy ee, as tra va mee lesh gee haink yn dooinney mooar, as ren eh soie sheese rish my lhiattee. As ghow eh toshiaght dy insh dou cre va undin yn sharmane echey Jedoonee roish shen. As dooyrt eh rhym dy re joarreeyn va ooilley yn çheshaght va marish.

“Agh Manninee shinyn,” dooyrt eh. “As cha jinnin cur yn Ghaelg t’aym,” dooyrt eh, “son lane my edd dy airh.”

Ren paart elley jeh ny deiney çheet er-gerrey, as ren fer jeu fakin lioar veg v’ayns my phoshag8. As ren eh briaght jeem nee lioar dy arraneyn spyrrydoil v’ayn ayns my phoshag. Dooyrt mee rish dy row ee paart gollrish arraneyn spyrrydoil, as ren mee goaill ee ass my phoshag as cur da ee. As ren yn dooinney mooar goaill ee voish as goaill toshiaght dy lhaih ee. She arraneyn graihagh gys ny mraane aegey v’aynjee v’er ve currit dy cheilley aym pene. As va’n dooinney mooar lhaih paart jeu, as ren ny mraane aegey çhaglym mygeayrt-y-moom dy chlashtyn ny harraneyn va’n dooinney mooar lhaih ayns yn lioar.

As v’eh briaght jeem quoi gys v’ad screeut. As cha row mee booiagh ginsh da ennym ny mraane aegey ren mee jannoo ny harraneyn orroo. V’ad smooinaght dy row mish scollag ec yn traa shen. Ren eh lhaih un arrane, as dooyrt ad ooilley dy row eh feer vie. As vrie eh jeem quoi gys v’eh shen currit, as dooyrt mee dy re gys my ven heshey. As tra ren ny mraane aegey va mygeayrt-y-moom clashtyn dy row mee dooinney poost, ren ad skeayley ersooyl, myr dy beagh ushtey feayr er ve ceaut orroo.

Ren yn dooinney mooar briaght jeem dy heet dy chur shilley er ayns traa gerrid. Saggyrt Drury9 v’eh, dooyrt eh, saggyrt Skylley Braddan, as dy beagh eh booiagh mee dy heet gys yn thie echey son laa ny jees, agh cha row traa aym dy gholl ayns yn imbagh shen, son va mee goll gys yn scaddan. Ren mee screeu ‘Creg dy Eashyn’10 da ayns Gaelg—as v’eh feer voyrnagh jeh, dooyrt eh. Va mee smooinaght er goll gys yn thie echey son traa liauyr ny lurg shen, agh cha ren mee rieau goll.

Ren mee meeiteil eh ayns Doolish mysh blein ny lurg shen, as ren shin goaill shooyl cooidjagh. As v’eh ginsh dou dy row eh kiarit dy heet gys yn Cheyllys dy eeastagh son mee ayns yn ouyr, as dy chummal ayns thie-tashtee Cary11 son yn vee. Agh tra ren eh briaght jeh shenn Chary son kied dy gholl ayns yn thie, ren Cary gobbal yn thie da. Cha row fys echey cre dy ghra mysh Cary ayns Gaelg, dooyrt eh, agh she dooinney doillee v’eh; as cha ren eh rieau çheet gys yn Cheyllys dy eeastagh ny lurg shen.

Agh va mac12 da preaçheil ayns Creneash blein er dy henney, as ren eh lhaih paart jeh’n çhirveish ayns çhengey ny mayrey. As v’eh kiarail çheet reesht, dooyrt eh, as jannoo yn sharmane ayns Gaelg. Lurg da çheet magh ass yn cheeill, haink eh dy loayrt rhym’s, as haink eh gys yn thie ain ny lurg shen. As tra v’eh er vakin paart jeh’n screeu aym, hie eh roish. Agh dooyrt eh dy beagh eh fakin mee reesht ayns traa gerrid, agh cha vel eh er jeet foast. V’eh gra roo ayns Purt le Moirrey dy row eh kiarail dy phreaçheil ayns Gaelg ayns Creneash, agh dy row eh agglagh roish paart jeh deiney Chreneash dy beagh ad jannoo faghid jeh; as cha ren eh çheet yn vlein shoh.

Ta ymmodee jeh ny joarreeyn ta mee taggloo roo gialdyn dy jean ad çheet reesht as dy jean ad geddyn yn screeu aym printit, agh t’ad jarrood mee tra ta mee ass nyn shilley. Haink fer dy akin mee three bleeaney er dy henney, Albinagh; v’eh son taggloo Gaelic feer vie, dooyrt eh, as ren mee cur kied da dy screeu unnane jeh skeealyn breagagh Aesop, as ren eh goaill sheese m’ennym. As dooyrt eh dy jinnagh eh ginsh da e chumraagyn mychione aym, dy row mee son screeu Gaelic. Agh cha vel mish er vakin ny er chlashtyn jeh foast. Va Albinagh elley ayns shoh blein er dy henney, as veagh eh çheet yn vlein shoh reesht, dooyrt eh, as yinnagh eh cur lesh printer marish, dooyrt eh, son dy phrintal ny lioaryn aym, agh cha vel eh er ve gys e ockle.

Va fer elley mysh kegeesh er dy henney gra yn un red rhym, dy jinnagh eh ayns blein elley cur lesh printer marish voish Lunnin dy phrintal ny lioaryn aym, as my vee’m spaarit nee’m fakin. Bee yn Sostnagh ny share na ny hAlbinee, agh cha vel mee cur treisht erbee ayns goan veg jeu. Va dooinney voish Merica fakin mee mysh three bleeaney er dy henney, as v’eh laccal mee dy gholl gys Merica marish, son v’eh shickyr jeh, dooyrt eh, nagh beagh feme aym jannoo thurn dy beign ayns yn ayrn jeh Merica ren eshyn çheet veih. Agh va mee coontey dy row mee er gholl rour ayns bleeantyn, as nagh beagh feer foddey aym dy ve ayns yn vea shoh.

As ny cheayrtyn veign booiagh dy liooar dy beagh yn traa aym ceaut ayns yn seihll boiragh shoh, son cha vel shenn ghooinney gys monney ymmyd tra t’eh laboragh dy piandagh. Cha vel yn seihll shoh jannoo monney gerjagh da.

Screeut yn wheiggoo laa jeh’n vee s’jerree jeh’n ouyr, ayns yn vlein hoght cheead yeig kiare feed as nuy jeig.
Liorish E Faragher.
Ayns Creneash, Ellan Vannin.